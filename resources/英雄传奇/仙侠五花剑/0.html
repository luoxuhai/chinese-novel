歙县周忠鋆病鸳<br><br>　　游戏人间小谪仙，几回沧海变桑田，仓皇南渡浑如昨，何必春秋定记年？<br>　　飞仙剑侠事茫茫，我辈从来有热肠，敢说丰城饶宝气，霎时银海眩奇光。<br>　　笔花飞处剑花飞，豪气如虹信手挥，蓄得满腔忧国泪，为伤时局屡沾衣。<br>　　无剑原难斩佞臣，此情何日慰骚人，挥毫雪涕从容写，横扫阴霾大地春。<br>　　伤心南宋旧衣冠，留到如今哭也难，忍泪含悲说何处，偏安安忍问长安？<br>　　稗史奇观太认真，尽堪持赠有心人，文章报国知何许，搦管还惭草莽臣。<br>　　时事原难判五花，梁鸿应窜海之涯，孙登忽地发良啸，不怕山灵齿冷耶。<br>　　秋水凝霜不碍寒，愿教留取斩楼兰，世间巨眼知多少，漫作寻常笔墨看。<br><br>鸳湖问业女弟子黄鞠贞<br><br>　　读罢奇书询大观，笔花飞舞剑光寒，辟邪别有风霜旨，敢作寻常说部看。<br>　　凛凛霜锋三尺持，干霄正气想当时，是真是假何须问，儿女英雄信有之。<br>　　世事嵚崎郁不平，谁将肝胆向人倾，儿家亦有须眉志，痴欲求仙叩玉清。<br>　　热肠一片托毫端，剑气森森照胆寒，尽许借书消块垒，豪情写与后人看。<br><br>繄夫凫舄朝飞，御清风而千里；麟铗夜吼，堕黑气之一团。积火自烧，随烟气上下；中矢不退，逐电光往来。拉舄惊猿壁，七迹而横蹋；蹁跹似鸟垣，十重而偷逾。凡兹名托列仙，雄夸游侠，事多怪诞，语究荒唐。是知绝世文章，《春秋传》原非信史；空中楼阁，《山海经》半是谰言。好事为之，由来久矣。<br><br>仆友剑痴，闭户沪滨，枕流海上。胸罗星宿，身到嫏嬛，下笔成文，声协金石，拔剑斲地，气薄云霄。闲尝放眼古今，游心竹素。谓：“夫传奇述异，尽多充栋之书；说鬼搜神，不乏覆瓿之料。然朝报或嫌断烂野语，又病荒芜。若非博士买驴。文深义晦，即是贱工画虎，貌合神离。求其得意直书，惬心贵富，铅华洗尽，花样翻新。燃温犀以烛幽，铸禹鼎以象物。神仙任侠两传，合成儿女英雄，双管齐下，而又老妪都解。如吟香山之诗，疟鬼可驱，似读孔璋之檄者，古人未作，后世无闻焉。”用是磨砺词锋，指麾笔陈，匠心默运，生面独开，撰《仙侠五花剑》一书尔。其排云而出，人下九天，入水不濡，身经百炼，熔金成液。耀匣里之芙蓉，切玉如泥；斩人间之荆棘，无远弗届。则飞廉莫能追，靡坚不摧；则夏育失其勇，雪来丹之。愤黑卵不得瓦全，抉询美之危素娥，依然璧返。能使奸雄胆落，义士眉伸，诚艺苑之别裁，稗官之杰构也。至若精神团结，字挟风霜，藻彩纷披，语有根柢。曹将军绘马，骨肉停匀，孙武子论蛇，头尾呼应。犹为余事，无俟赘言。<br><br>嗟乎！红羊劫急，白马盟新；强暴跳梁，桀黠构扇，弱肉争食，公道何存。言者颊鸣，闻之眦裂。痛中原之板荡，借箸谁筹；制南越之猖狂，请缨无路。人情汹汹，天意梦梦。兰成无取乐之方，屈子有《离骚》之作，则欲消磨岁月，开拓心胸，代梁父之吟，下东坡之酒，舍是编其奚属哉！辛丑七月下浣古滃洲狎鸥子序于海上语新楼.<br>