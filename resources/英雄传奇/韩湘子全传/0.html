方玄黄之剖也，混元一气，酝酿开先。天地得之以贞观，日月得之以贞明，星辰得之以贞朗，雷霆得之以发声，霞云电火得之以流光，草木得之以华实，鸟兽得之以为声音毛质，虫鱼得之以为鳞介蠕动。或骞而飞，或妥而行，或五色绚耀而八音鸣和。以至龟以善息，历世长存；鹤以藻神，冲霄遐飞。非是气，孰能使之哉！然山以是而恒峙，水以是而恒流，而山水时有崩溃溢涸者，以气时有滞郁而不通也。人得是气，并生两间，有以御之，则玄都配极，绛节高居。若失其御，则如丧将之兵、朝露之雾，委顿枯槁，茧而且死。欲望长生，得乎？故曰：共工不触山，蜗皇不补天。乃世有号为神仙者，聪明得气之先，玄微穷气之妙。机变化化，浑万象以冥观；道极生生，控六龙而灵矫，觉广劫之大梦，辟群愚之重昏。是以翩翔九有，苦海静滔天之波；容与八埏，疑山息炎崐之火。乘翠凤于丹丘，踪神奇而超世；驭斑麟于玄圃，迹稀有而越人。朝游圆海，夕宴方渚，绝粒茹芝，后天不老。譬如峰峦岭岛，木耸翠而不凋；苑囿园林，草长荣而秀植也。爰稽赤牒，发金记于五图；夷考紫文，泄丹经于九钥。<br><br>有仙湘子，系出昌黎，际唐宪宗之盛时，为韩文公之犹子。术解三真，方明八石；外珍五曜，内守九精。云装解黻，驯登无上之仙梯；烟驾飞凫，圆证一真之道果。第名不载于家乘，事不外于传记，阅公之文集，有祭十二郎文而无其人；参公之题咏，有云横秦岭句而虚其目。只以朦师瞽叟，执简高歌；道扮狂讴，一唱三叹。熙熙然慊愚氓村妪之心，洋洋乎入学究蒙童之耳，而章法庞杂舛错，谚词诘屈聱牙。以之当榜客鼓枻之歌，虽听者忘疲；以之登骚卿鉴赏之坛，则观者闭目。<br><br>今之传湘子者，岂有得于神气之奥，因驾长年之永辙，而托湘子以宜泄其梗概耶？抑果有是湘子而借其事以吐胸中之奇耶？仿模外史，引用方言，编辑成书，扬榷故实。阅历疏窗，三载搜罗。传往迹，标分残帙，如于目次；布新编，文章奇诡，笔纵意宏。识记博洽，锋毫藻振。溯灵毓于雉衡山，源原有自；夺胎气于白鹤侣，化育无穷。脱轮回而名高星相，强合卺而永证无生。洒金桥，候城门，头头见道；砍芙蓉，化美女，在在传神。真火馘妖魔，知丹炉之能守；牧童识神仙，见道情之动人。点化石狮，祈求瑞雪，显神通之广大；手招龙圣，足驾祥云，昭变幻之周圆。善养元阳，雪地鼾眠非浪迹；逍遥地府，情缘摆脱是良因。迎佛骨于禁中，如来显化；渡爱河于半路，美女醒迷。卜身世之吉凶，驱鳄鱼之凶暴；苦修行而有益，归故里以还真。托梦求亲，一枕黄粱犹未熟；假公报怨，三人成虎竟罹灾。幸主仆之重逢，木公引路；喜姑媳之交勖，金母调情。人熊皈心听命，妖獐脱厄成神。析卓韦沐目之秘文，穷人天水陆之幻境；阐道德性命之奥旨，昭幽明神鬼之异闻。分合不相抵牾，首尾不为矛盾。有三国志之森严、水浒传之奇变，无西游记之谑虐、金瓶梅之亵淫。谓非龙门、兰台之遗文不可也。工竟杀青，简堪缥绿，国门悬赏，洛邑蜚声。时天启癸亥季夏朔日，烟霞外史题于泰和堂。