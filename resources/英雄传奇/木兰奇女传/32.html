却说太宗自杀伍登之后，颇生退悔，遂疏斥张昌宗，不许在军机所行走。忽一夜梦一大鹦鹉，自天而下，日月对照。鹦鹉集于李树上，将李树花叶尽行披落。太宗召许敬宗，以梦告之。敬宗曰：“鹦鹉自天而下，又日月对照，披落李树花枝，将来乱唐室天下，定是武昭公主木兰也。李淳风言此女居于王宫，隐隐指出木兰是陛下受重之人，天机不可泄露。且卦辞云：眇能视，跛能覆，覆虎尾。曰眇，曰跛，是其外体不全，而能视能履，非真眇真跛可比。今若履虎尾而不惧，必有咥人之凶，将来为祸于子孙，窥窍神器，武人为于大君也。木兰女扮男妆，出征十二年，立十二功劳，非武人而谁哉？岂不知小不忍则乱大谋，陛下奈何学妇人之仁，而不究当前之祸？今元勋俱已老迈，后进之士志气清明，上下归心，有如木兰者乎！”太宗曰：“无有也。”“料敌制胜，协和众心，战则必克，有如木兰者乎？”太宗曰：“无有也。”“涉猎三教经书、历代政治，默识心通，有如木兰者乎？”太宗曰：“无有也。”敬宗不复语，太宗曰：“朕非不忌武昭公主，但爱之亲若骨肉，恶之视若仇（隹七隹），恐非仁者所为。前日误杀伍登，文武大臣疾首寒心，朕非不知，岂可无罪而又杀木兰？”敬宗曰：“天有妖象，民有语言，武昭公主乱唐室天下，臣为万岁后代计耳。万岁恐臣民讥议，谀以美言，召至中途，毒杀之可也。令使臣诈称中风而死，夫谁得而知之？如木兰再不奉诏，加以抗旨之罪，命节度使尉迟宝林囚之来京。中途绝其饮食，说他惧罪而死，众口塞矣。”太宗大喜，命张昌宗召木兰。昌宗受了密旨，竟往湖广西陵而来不表。 再说李靖屡屡告老致仕，太宗留之不住，回山修道而去。尉迟恭辞回田庄，寿享八十五岁，无疾而终。皆因太宗庇护才人武曌，屈杀伍登之故。 <br><br>再说张昌宗奉旨来至西陵，木兰排香接诏跪。旨云： <br><br>朕与后春秋鼎盛，后每念卿有公主之名，未见公主之面，即皇宫幼女等，皆倾心慕悦。公主守制，料已三年，诏书到日，易服成祥，随使臣来京，慎勿抗命。 木兰读罢，张昌宗施礼而言曰：“万岁视公主如亲骨肉，公主宜早作速进京，以慰圣意。”木兰曰：“前日尔逢君之恶，屈杀镇北侯，天下人人共怨，今欲诳我进京，在中途绝我性命。若不念尔受天子之命，斩尔佞臣，以泄伍登之愤。”吓得张昌宗不敢做声。木兰说罢，即入内室，连夜修起陈情表文，次日出来，喝曰：“张昌宗何在？”张昌宗连忙跪下：“启公主，奴才在这里。”木兰曰：“我这陈情表文，你赍之回朝，代我朝见圣上，道臣儿不肯进京，恐明彰君过。”木兰即望阙而拜曰：“父兮母兮，生我鞠我。乳哺劬劳，曷其有极。为今之故，尽了性命，身死心安，毋遗君患。窃窃孤忠，天人共鉴。”木兰道罢，解衣露胸，手执宝剑，将胸骨破开，用手扯出心来，叫声：“张昌宗，看我赤心如日，岂肯行叛义之事？”吓得张昌宗叩头不止。须臾鲜血进尽，木兰气绝。金兰欲杀昌宗，铁冠止住曰：“若杀朝廷使臣，有伤木兰之忠。”执剑将木兰心割下来，盛入盒内，令张昌宗怀之进京。昌宗众人鼠窜而逃。花阿珍见木兰既死，附尸恸哭欲绝，回入房中，自缢而亡。铁冠道人同谌于飞葬木兰、阿珍于木兰山麓，二人就木兰山左白云洞中，炼性不出，不知所为。 <br><br>一日，谌于飞割鸡卵款客。见青包黄外，黄外青中，黄中另有一光明小窍，奋然流涕。谓铁冠道人曰：“惜乎！木兰一死，吾道其穷矣乎？人但知鸡卵之形，可以象天地，而不知卵形如太极，其象在天地之先，混沌未开之时，中有金光，如卵之黄也。黄中小窍光明，如太极之根。渐而青气充足，其壳始坚。由卵而生鸡心、肝、脾、肺、肾、与人相同，始为后天卦象。”于是二人相与作《道心说》。其文既成，思杨琰（廷臣之子）出仕武岗，为人重厚简默，堪为载道之器，遣人以文遗之。杨琰得书，焚香跪诵。其略云： <br><br>人心惟危，道心惟微。危微之辨，精一执中。谓遏欲可以革人心，善矣，而犹有未善也；谓诚意可以见道心，至矣，而犹有未至也。盖人心动于外，凭乎血肉之心；道心静于内，生乎自然之心。以在内自然之心，制在外血肉之心，则人心不待克而自克，道心不期明而自明矣。昔者颜子欲学圣人，始于人心上用功，则曰：仰之弥高，钻之弥时，瞻之在前，忽焉在后。及夫子诱之，归于道心，则曰：“如有所立卓尔，而向之弥高弥坚，在前在后者，恍然自失矣。老氏曰：以心观心，心外无道，琢磨人心之语也；以道观道，道外无心，安养道心之语也。不然，佛者曰：“外想不入，内想不出，非人心、道心之切要欤？盖心体本一也，而其用则有二焉。一之于内，而不二乎其外，道心得矣。二乎其外，忘乎其内，人心作矣。所以圣人画卦，离南坎北，震东兑西，而八卦之中，不着一笔。盖道心与太虚同体，无可着笔之处。故云：未画时先有易，须知无象是先天，岂浅鲜哉！庄子喻道心为何有之乡，故其言曰：嗜欲深者天机浅，尔其游心于淡，含气于漠，顺物自然，而毋容自私焉。庄子可谓知道之用也。惜乎以清虚为道源，以仁义为附赘，而不知仁即道心之体，虚即道心之用，未有仁而心犹有不虚者也，未有虚而心犹有不仁者也。惜乎庄子有圣人之智，而无圣人之才也。 杨琰看罢，再拜而起，日诵不休。晚有所得，于是镌之于石，置之南岳山中，以昭后世，永垂不朽。 <br><br>再说张昌宗行至六七里到了驿旅河，将盒儿打开，取心向水中漂洗。心中之血，滴出如丝，顺水流百余丈不断（今木兰山有洗血河，山右有木兰潭）。张昌宗每日早晚，对盒焚香再拜，方上马而行。到了长安，捧表献盒于天子。将木兰之事，细细奏明。太宗闻奏，发立汗下。启表细观，内云： <br><br>臣儿木兰，闻至孝之子，不忍忤亲之心，宁敢犯其色乎？至忠之臣，不忍视君之过，宁敢长其恶乎？然至孝而见疑，申生受骊姬之谤；至忠而获罪，周公歌鸱鸮之诗。说者谓天实为之，以成二子之忠孝，臣窃以为不然。盖申生之罪，可以死可以不死，周公之谤，可以辨可以不辨。迩者镇北侯伍登叛义仪诛，使伍登而果有是心也，肆其尸于市可也，奈何陛下旋杀之而封之？岂恶其生而爱其死欤？使伍登而无是心也，陛下虽荣其墓宅，未足以慰伍登之魂焉。臣则曰天实为之，以报伍登之隐微。盖伍登有可杀之理，而无可杀之罪；陛下有杀伍登之权，而无杀伍登之实案也。孟子曰：善战者服上刑。是善杀人者，人终杀之。然则伍登之死也，理有当然，事有必至者也。臣儿不幸亦善战，故臣之死，亦必如伍登之死也。嗟乎，伍登见疑于君上，在己已为非忠，复彰君之过失，于理尤为非顺。臣拊心自忆：向也服干戈而履异域，女道既已有乖；今也诣阙廷而受极刑，闺范殊为不雅。不若向赤日而矢赤心，傍亲茔而守亲训。方寸之物，对君上可以无惭；七尺之躯，依父母犹能无愧。昔日之爵禄可辞，今朝之白刃可蹈。陛下念臣立心忠孝，不能成忠孝之令名；尽性天道，不能获天道之荫庇；持身事父，不能全父母之遗形。天实为之。莫之致而至，命也，臣死复何恨！ <br><br>太宗看武昭公主所奏，言言天理，字字良心，真性相感，自然泪下，哀痛不已。再将盒儿揭开，金光射目，一颗舍利子，赤若丹砂，光似明珠。即命杜如晦、王珪持原盒赍回西陵合葬，谥武昭公主为贞德公主，题其坊曰：“忠孝勇烈”。又命崇其墓，须高百尺，周五百步。又诏地方官春秋隆以祭曲，封其弟金兰袭受侯爵。后来武则天在位，录封太宗所杀伍氏之后，差人掘李淳风之墓，不见其尸。荣封木兰朱氏之后，又赐号昭烈后，又赐金书。对联云： <br>　　 <br>　　人夸烈女心如石，我爱将军勇过男。 <br><br>后来公主在木兰山，屡屡显圣，不可具述，至今香火不绝。后人有诗叹曰： <br>　　 <br>　　至孝由天性，知微勇即生。 <br>　　当时传盛事，后代仰忠贞。 <br>　　望月形初见，三秋气共清。 <br>　　山与人俱永，亘古挹芳名。 <br><br>又有诗赞曰： <br>　　 <br>　　木兰耸翠两峰青，降落真灵作女型。 <br>　　竭力致身期尽性，闺中明德有余馨。 <br><br>却说界牌关总兵朱明，闻木兰身死，解印回家，披孝守墓，三年不倦。一夕，梦花阿珍叫曰：“公主至矣。”朱明跪拜曰：“将军近日无恙否？”公主答曰：“吾已奏明上帝，保尔为值殿功曹，当与我同游上界。”次日，朱明告知妻子尹氏，无疾而终。 <br><br>再说杨琰闻木兰已死，丧吾诸人亦皆去世，惟谌于飞、铁冠道人尚在。恐大道无传，即致仕回家，到白云洞中，谒见二公。于飞迎而谓曰：“子何来迟？”琰曰：“侄儿贪取仕进，尘心不净，读二位叔父所忖道心之文，思往事如梦境，特回家听讲，祈二位叔父不吝斯道，以省侄儿之愚昧。”于飞曰：“子有疑则问，以共相启发耳。”琰问曰：“据叔父所云，一心分为二用，但不知人心、道心必如何，才分清界限？”于飞曰：“子静坐思之，觉一派妄念，千头万绪，总在心面上滚来滚去，这就名为欲界。尔于此时，任他纷纷乱乱，一心守住主人，久而久之，觉妄念灭尽，心内如如在在，又觉此心非心，竟是一个光明境界。于光明界内，又觉有一个主宰，不动不摇。古人云：外无私欲，内合天理，允执厥中者，此也。又云：恍兮惚兮，其中有真。象帝之先，亦指此也。但此时虽云自见道心，切不可自谓有得，着一毫意念在内。若有意念，即为着了实相。古人云：外着实相，内心即乱；内着实相，真性不空。不空则真性不灵，真切实语也。”琰曰：“儒者之用心以诚，道家之用心以虚。诚则有主，虚则不窒，敢问二教同异之间，相去若何？”于飞曰：“圣人恐人用诚字太过，则近于固执，故继以明字；太上恐人用虚字太过，则无实际工夫，故继之以一字，其间并无同异之处。”琰又问曰：“道家云降龙伏虎，有是事乎？”于飞曰：“心灵如龙，念猛如虎，心静则龙降，念止则虎伏。”琰曰：“如何分先天、后天？”于飞曰：“心静念止是先天，心动念驰是后天。”琰曰：“佛家言性全是谈空，不知其中亦有实际工夫否？”铁冠道人曰：“大悟山焦周和尚得丧吾心法，贤侄何不去问于彼？” <br><br>杨琰即回家备礼，向大悟而来。焦周闻之，迎入方丈相见。礼毕，琰见焦周座间置《论语》一部，琰笑曰：“和尚念儒书何用？”周曰：“悟禅。”琰曰：“在何句上悟？”周曰：“在毋意、毋固、毋必、毋我上悟。”琰曰：“忍无而不无，若何？”周曰：“有若无。”琰曰：“若不有而有？”周曰：“空空如也。”琰拜曰：“吾师真不愧为丧吾徒弟。”是夜二人同榻而卧，次日五鼓，众和尚来撞钟擂鼓，焚香课诵。焦周起来，亦向经堂礼佛称扬。杨琰心中想道：不知焦周亦诵何经？急忙起来，轻步至焦周背后一看，却念的是《中庸》。琰问曰：“子念《中庸》何为？”周曰：“悟禅。”琰曰：“从何句起？”周曰：“天命之谓性起。”琰曰：“从何句终？”周曰：“无声无臭至矣。”琰曰：“《中庸》实际在何句？”周曰：“所以行之者，一也。”杨琰深为拜服曰：“吾欲延师于家，接谌于飞、张良贞同至合下，盘桓论道若何？”周曰：“吾亦欲会二公久矣。”遂欣然下山，四人相见，依长晚序坐，谈心数日。有时念及木兰、丧吾诸人，未免有一番伤感。 <br><br>一日，琰问曰：“学道人以何字为先？”铁冠曰：“以我字为先。”琰曰：“我字左右皆戈，人心怀我字，则满腔皆是私念。又轻人自恃，正人君子不来亲附。若操戈而立，戕人自戕，不足有为。人能克除我字，则心公而直，公则不私，直则不屈，仁道近焉。叔父云以我字为先，是此意也。”铁冠曰：“此性学之论我字也。凡有命学，在性中立命，也要在我字推求出来，方是大学问。”杨琰静居七日，参悟不出，出见铁冠、于飞、焦周三人，同观太极图。杨琰大悟，向三人叩拜曰：“弟子闻命矣。我字中间一横象太极，二纵象两仪，四八象四象。仔细玩之，五行八卦皆备，斯其为我乎？”铁冠喜跃曰：“如是如是。”谌于飞乃击桌而歌曰： <br>　　 <br>　　天地三才互相依，一身万法皆为备。 <br>　　身中有个太极圈，圈中一点是性命。 <br>　　总于心内自修持，千言万语说不尽。 <br>　　涵养不睹不闻时，动静关中心常定。 <br><br>铁冠道人乃歌曰： <br>　　 <br>　　不无不有正当中，潜修真性似潜龙。 <br>　　养就明珠飞腾日，风云雷雨赞化工。 <br>　　赞化工能显神通，接引众生出牢笼。 <br>　　但教心地常清静，三乘妙法此为宗。 <br><br>焦周和尚乃歌曰： <br>　　 <br>　　文佛心印偈三千，妙法无为亦无言。 <br>　　性空何用持戒定，戒定只缘要心坚。 <br>　　能于诸相不留心，更向何处问真诠。 <br>　　真诠一句为君说，念头止尽是先天。 <br><br>杨琰乃歌曰： <br>　　 <br>　　性天心地两无分，一体同参见月明。 <br>　　月明只为光能照，静里乾坤别有春。 <br>　　对镜不迷为炼性，炼性常如活死人。 <br>　　此法空中有实相，黍珠一点是元神。 <br><br>四人歌罢，彼此相赏，以后诗词，难于尽录。后来于飞八十四岁乃终，铁冠道人九十六岁而终，焦周一百二十岁而终，杨琰八十二岁而亡。人称“西陵四老”。本朝康熙年间，大悟山又出一僧，名冲元和尚。明心见性，说法度人。先示归期，端坐而化，葬于素山寺后。木兰山出一计道人，能知过去未来，白日飞升。二公皆与四川巡抚姚公为密友。往来诗词，不必细载。