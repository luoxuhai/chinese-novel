
&nbsp;&nbsp;&nbsp;&nbsp;汾州天申殷生，自言不畏鬼狐。人问之，答曰：“邪不侵正。内省不疚，何畏鬼狐也？”每当夏月月下，携酒赴迥野山坡，曰：“如有鬼狐，不妨自来对饮。”总无影响。闻某山下丛葬处多鬼，时惑人，戴月而往。既至，见一青磷跳跃，逐之不及，还则磷复随之。生置之度外，一坟前有石桌，假之自饮。旋见青磷跃面前，曰：“汝亦欲饮乎？”以杯酒遥注之，磷顿息。视之，乃一天灵盖。旁有深坑，置诸坑，蹴土埋之。既而来一少年，长揖伸谢。生问之，曰：“吾即君所埋天灵盖之鬼也。吾日受风吹日哂，魂不得安。君置诸坑而埋之，可谓泽及枯骨矣。”生请与同饮，鬼亦不辞。饮数杯，鬼曰：“无以报高厚，小妹刘瑞雪，欲令充媵妾，愿君纳之。”生曰：“鬼可交乎？”鬼曰：“可。小妹非能害人者。”生喜，鬼起而去。既而同一丽人来，月下视之，艳美异常。鬼曰：“夜深勿饮，可与小妹同归也。”生从之。至家，与瑞雪宿别室。明日语妻槐氏。槐良善，见瑞大喜，令生讳其为鬼。瑞事槐如姑，槐甚善之。<br><br>&nbsp;&nbsp;&nbsp;&nbsp;一日生酒后自邑归，晚经某山，山固多狐。生曰：“闻此多狐，吾何未尝一遇也？”言已，有二狐当道，口吐人言，曰：“闻君不畏吾等，今令君知吾等利害矣。”生善定身术，心恐不能制狐，不得已试之，二狐不能动。大喜，审视二狐，一牝一牡，遂抚其牝者曰：“既能吐人言，必能化人身。吾愿以汝为妻也。”其狐微言曰：“吾父来矣，请少远。吾身必属郎君也。”时宝镜东升，果见对面来一老人，曰：“小儿女触犯尊颜，敬祈宽恕。”生解法术，狐与老人俱杳。庄有巨室第，时见怪异，家人悉惊恐，欲贱货之，无售主。瑞雪言与生曰：“渠宅中有窖藏数千金，可急市之。”生从之，果如女言。而宅中房舍甚多，生徙居，旷其大半。闲院中似有人居，而不见其人，以无他怪异，亦习而安之。瑞谓生曰：“君前于某山下所戏之狐，知其情实乎？”生曰：“不知。”瑞曰：“绝代美人也。”生曰：“卿何以知之？”曰：“自未市此宅前，渠举家已居此宅闲院。吾家于院舍设菩萨位，嗣女于每月初一、十五辰巳时，盛服拜菩萨。”生曰：“吾何以得睹渠面？”瑞曰：“君于神室门外，预设隐身物，届期绝早隐身物内以视之。”生从之。果见一二八女郎，艳装而来。自隙细审，态姿之丽，如芙蕖之映朝日。至，推门而入。礼毕，出，指生隐身物曰：“谁设是物于此？倘有贼人匿其中，恐为人所不及料。”言已而去。多时，生始出而归。见瑞曰：“爱煞吾也，得亲肌肤，死无憾！”瑞曰：“妾为君谋致之。”<br><br>&nbsp;&nbsp;&nbsp;&nbsp;狐女名三姐，夜与姊同寝。三更时，瑞呼其名曰：“胡三姐，既言以身属殷生，何竟忘之？”既而复言之。狐姊曰：“阿妹睡熟乎？”曰：“未也。”曰：“既未睡熟，必闻鬼言。似此终身大事，奈何言焉而不践也？吾为妹禀父母。”越七日，瑞谓生曰：“谐矣，老狐将邀君就婚于彼。”生未深信。次日果有小纪纲来请，生易服从之去。刚进闲院门，一老人整衣趋迓，视之，即某山下所见之老人。入室坐定，老人曰：“小女既蒙见爱，宜令奉事，祈君媵之。”生起谢。老人又曰：“此院亦系君宅，就此合卺可否？”生可之。移时，一媪同三姐出。老人曰：“此山荆也。”生礼之。三姐傍媪隅坐，同席饮宴。宴罢，踆乌已坠，令婢执烛导生男女入别室。生视女目不转睛，女曰：“君隐身物中时，尚未看足耶？勿谓谲谋足以欺人。”嗣女每早过生院朝槐氏，槐与女母往来如至戚焉。<br><br>&nbsp;&nbsp;&nbsp;&nbsp;年馀，生疾病。巫医曰：“病势至此，非仙丹不为功。”俱辞而去。瑞谓三姐曰：“纯阳大仙之弟子柳仙，现在某山洞中炼丹。子盍求之，以拯良人。”三姐曰：“求之必不得。”曰：“求之不得则盗之。”三姐摇首曰：“大仙之仙剑，时挂洞中。”瑞曰：“即有仙剑，未便真杀子。岂可畏之，坐视夫死？”三姐不能推，曰：“盗之须迟时日，恐良人病笃不能待。”瑞问期，三姐曰：“请限五日。”瑞曰：“五日夫若死，吾敢任其咎。”三姐乃去。瑞知人死必有鬼役来拘，因日于冥路伺察之。一日见一皂帽鬼役匆匆而来，瑞托鬼妓媚诱之曰：“班头何往？”役见瑞极美，遂曰：“吾执票拘人耳。”瑞曰：“有舍亲病危，吾视票中有其名否。若有之，当使厚备差礼。”役喜，以票授瑞。瑞视之，果有殷生名，而伪曰无之。乘役他顾，将殷名克去，折叠交役，役自去。瑞归语于生。五日，三姐果至，手执仙丹三粒，自吞其一，将欲有言，忽见一神入拘之，三姐抛丹于地而杳。瑞急拾丹曰：“可速服。三姐必来索取。”乃与生分服之。未几，三姐果回，神情恍恐，曰：“丹何在？”瑞以分服告。三姐曰：“汝二人害我矣。”生执玉鱼一对，三姐夺执其一。生方欲问之，三姐急言曰：“妾已有身，后见佩此鱼者，即君之子也。”言已，即不见。生服丹后，病立愈，甚德三姐，知三姐必为柳仙拘囚不得归。瑞得仙丹，已成鬼仙。<br><br>&nbsp;&nbsp;&nbsp;&nbsp;十五年后，生有舅氏官西安属邑，病，生往探之。既至，舅病已愈。适逢县试，舅命生同理考事。有幼童怀系玉鱼，生细视之，与家藏无少异，大惊。见童卷面书殷礼，知为三姐所生，而不便相认。因细询其居处门阀，幸违县署不远。明日亲诣之，向户推敲，内出一媪，视之，胡三姐之母也。后媪入，幼童在室读，媪谓之曰：“汝父来矣。”时生乏嗣，喜出望外。问三姐，媪曰：“为丹故，囚山洞甚苦，日望救拯。”生曰：“俟礼试毕，同归后议之。”生归署，阅礼文，颇明通，遂言其事于舅氏，取为案元，得入泮。将议归，礼欲见母而后行。媪曰：“势不能也。”礼泣曰：“即知母之栖迟，亦可少寄怨慕也。”媪不得已，导礼之一山，指立崖曰：“崖半之洞口，即汝母居处也。”礼视之，上下皆不及，遂大哭曰：“既不能尽子职，又不能济母难，母何需有是子，子何能无忝于母？”哭多时，无动静。媪劝礼归，礼踊曰：“果无救母之术耶？果无救母之人耶？若然，吾必于天齐庙玉皇宫控纯阳，问渠窃丹救夫，应得何罪？”言已，见一少妇立洞口，知为生母，望空稽首。拜毕，其少妇曰：“勿妄言。子归，恳求尔刘氏母，自能救吾。”言已即不见。礼一喜一悲，归禀父。生请媪同归汾阳，媪曰：“吾女以君之子寄托，任大责重，曩恐不能胜。今礼既成人，君父子又团聚，负担既弛，请从此别。”生留之，而媪已杳。<br><br>&nbsp;&nbsp;&nbsp;&nbsp;生父子归，槐大喜。礼见瑞雪，长跪不起。瑞拽起之，曰：“子之意，吾已洞悉。柳仙之怒，不在丹，在汝母盗丹时伪为其师，故藏怒莫释。哀之必不垂怜，惟敬求其师可耳。但纯阳去来无常，俟来时，吾指示之。”一日，瑞曰：“纯阳来矣。某山有纯阳庵，汝速往，俟庵门外，见有跛道背负宝剑入庵者，急尾之，杜门稽首，自道所求，大仙如有所言，悉应之，万勿存畏难苟安之心。”礼急往，果见跛道入庵。礼入，稽首自道如瑞言。道人曰：“汝误矣。吾惟知化食充饥，无他能。”礼稽首而泣，不一语。道人曰：“如汝言，求吾释放者，实一狐耳，于汝何与？”礼曰：“狐实吾母。”道人曰：“汝母现病洞中，大势已危，吾即释之，未必能归。其病非人中指血合药不能愈。汝能忍痛割指出血以济之乎？”礼曰：“能。”道人出酒杯，解负剑，令礼闭目伸手。礼如命。道人曰：“吾将割，子勿惧。”礼诺之。多时道人不割，疑之，睁目而视，道人已不知去向，含泣归。至家，见一丽人同家人话堂中。问之，父曰：“此即汝之生母。”母子相见，悲喜交集。三姐曰：“吾虽归，不久家居，三、五日即去。盖吾自服仙丹后，不食亦不饥，更兼洞居十七年，得专修练，已得仙术，亦不幸中之幸。”礼闻之，大哭曰：“甫见母面，旋即生离，儿何以为情？”三姐曰：“为子留三月，可也。”礼以期月为请，三姐曰：“亦可。”仍至三月仙去。<br><br>&nbsp;&nbsp;&nbsp;&nbsp;嗣槐氏卒，一切家务悉瑞经理，令礼兼应居邑试，复入泮。生享稀寿，死时口吐红丸。瑞以之授媳全氏，曰：“此汝翁昔年所服之仙丹，务好收之，百病皆治。”瑞启移昔年自己之尸，与生与槐氏合葬，毕，去不复来。后礼得时疾，百药罔效，将就木，全氏忽忆姑言，将翁所吐红丸与礼服之，果立愈。<br><br>&nbsp;&nbsp;&nbsp;&nbsp;虚白道人曰：畏鬼狐，畏其不正，则心必不正；不畏鬼狐，不畏其邪，则心必不邪。即不畏鬼狐一节观之，其人品之端可知也，其存心之正可知也。夫如是，不惟不畏鬼狐，鬼狐且畏之。畏之则敬之，故不闻正人君子死于狐、祟于鬼也。<br><br>&nbsp;&nbsp;&nbsp;&nbsp;与《雷峰塔传奇》仿佛，而此尤纯正。上元李瑜谨注<script></div>

<script>zj_waps2();</script>
<div class="m-page">
<a href="https://www.mingqingxiaoshuo.com/guiguaishenmo/yizhilu/16990.html"><button type="button" class="btn btn-danger pull-left col-md-2 col-xs-3 col-sm-3">上一章</button></a>
<a href="https://www.mingqingxiaoshuo.com/guiguaishenmo/yizhilu/"><button type="button" class="btn btn-danger col-md-2 col-xs-4 col-sm-4 col-md-offset-3 col-xs-offset-1 col-sm-offset-2">返回目录</button></a>
<a href="https://www.mingqingxiaoshuo.com/guiguaishenmo/yizhilu/16992.html"><button type="button" class="btn btn-danger pull-right col-md-2 col-xs-3 col-sm-3">下一章</button></a>
</div>
