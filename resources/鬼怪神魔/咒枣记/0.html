

<p> 　　人心径寸尔，念善则仙品，念不善则凡品。仙凡岂蹊径哉？别在自撤藩篱而已。萨君，五代时人品，蜀西河编籍，昔仙矣。究其自琐琐一刀笔吏，既且易业轩岐，业犹未底三昧，更为法派者流，间关品味，非以时日计。顾志有所慕，利莫之疚；念有所专，欲莫之荡；神有所独注，险阻莫之沮，此其心纯然。古澹然者，虽儒之仲尼，释之牟尼，相伯仲也。是以功盖六幕，泽流九地，出入幽显，亭毒民物，天部乃陟之隶天枢。嗟！嗟！萨君何尝咽月华、茹日精、咀沆瀣、烹黄煮白、洗髓伐毛为耶？是不过事心焉耳。吾故曰：仙凡非蹊径，在自撤藩篱。藩篱撤，则克念圣；藩篱未撤，则罔念狂。仙之与凡，固人心管钥之欤。余暇日考《搜神》一集，慕萨君之油然仁风，摭其遗事，演以《咒枣记》。咒枣云者，举法术一事该其余也。是非徒为仙家阐玉笈，亦将为修心者尊神明矣。若以兹为不根论，簧鼓域中，佞甚也，则吾岂敢！则吾岂敢！<br><br>
　　竹溪散人题，时万历癸卯季秋之吉
 </p>
