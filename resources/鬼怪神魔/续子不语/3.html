<font color="#cc0000">帝流浆</font><br><br>方延济善乩术，其主乩者每年必有一仙。戊子主乩者陈真人，字髯翁，善与众谈论。一日，众人以溺鬼必带羊臊气，是何缘故，陈云：“凡人魄入地，沾水即臊。河中皆淤泥，本多积秽，魄渍其中，七日即作羊臊气。凡河水鬼带羊臊气者不能祟人，必五年之后无此气便能祸人。”<br><br>又云：“焚死之鬼五体不全，必觅伴合并而后能成形，或二三人合并不等。其并法：老不并少，男不并女。”<br><br>又云：“凡草木成妖，必须受月华精气，但非庚申夜月华不可。因庚申夜月华，其中有帝流浆，其形如无数橄榄，万道金丝，累累贯串垂下。人间草木受其精气即能成妖，狐狸鬼魅食之能显神通。以草木有性无命，流浆有性，可以补命；狐狸鬼魅本自有命，故食之大有益也。”<br><br><font color="#cc0000">讨亡术</font>杭州陈以逵善讨亡术，凡人死有未了之事者，其子孙欲问无由，必须以四金请陈作术。其术择六岁以上童子一人与亡人素相识者，命其闭目趺坐，在童子背后书符于其顶，其符内有“果斋寝气八埃台戾”八字，其时命家人烧甲马于门外。书毕，即瞑目睡去。见当方土地背负一包裹，牵马命骑，同至冥司寻亡过人，询悉其生平未了之事毕即苏。其术尤盛行于杭城。布政司司房土地，相沿为汉萧何。一日方作术时，童子忽瞪目大呼曰：“我乃汉丞相萧何，陈以逵何等人，敢以邪术驱遣我为童子背包牵马！因汝诵《太上玄经》来教我，不敢不遵。此后如敢再尔，吾将诉之上帝，即加阴诛。”陈贪利不改。<br><br>一日行法，土地乃领童子经由枉死城中，见断体残肢狰面恶鬼提头掷骸遍满马前，童子惊骇而寤，以后不敢再奉其法。陈不得已，复教以剑诀，命童子手中执一剑，仍诵前经。土地复领至前所，童子遵诀舞剑，斲杀数鬼，众鬼号呼。忽见空中金光万道，众鬼喜曰：“关帝降矣！”见土地揖于帝马前，喃喃不知作何语。有顷，牵童子马至帝前，帝谕之曰：“我念以逵老奴才奉太上玄宗之教，故不忍即灭其法。汝可传谕他，以后倘敢再行其术，我当即斩其首。”乃命周仓以青龙刀背击童子一下。童子大叫而醒，嗣后遂绝志不复从陈受法。<br><br>陈久之益贫，无所得食，偷于他处复行其术。是年秋，梦至钱塘门外黑亭子湾，见一木榜上罗列其罪，当于九月十三日诛斩妖人陈某。醒后略不为意，稍稍白其梦于人。至期，有好事者欲验其言，往至陈家，见陈身易道服，遍体书符，口诵经咒，似有解禳之法。良久，忽大叫曰：“被斩！被斩！”众云：“汝尚能言，何以云被斩？”答云：“幸我魂多，斩之不死，然亦不能久延矣。”未几病死，视其颈，皮肉虽好而内骨已断矣。<font color="#cc0000">学竹山老祖教头钻马桶</font>湖广竹山县有老祖邪教，单传一人，专窃取客商财物。其教分两派，破头老祖，即竹山师弟。学此法者，必遭雷击。学法者必先于老祖前发誓，情愿七世不得人身，方肯授法。避雷霆须用产妇马桶七个，于除夕日穿重孝麻衣，将三年内所搬运之银排设于几，叩头毕，遂钻马桶数遍，所以压天神也。<br><br>有江西大贾伙计夜失去三千金，旦视箱簏，丝毫不动，惟包银纸有虫蛀小孔而已。因记船过襄阳，有搭船老翁借居舱后，每晚辄焚一炷香，向空三揖三拜，口喃喃诵咒，听之不解，疑即竹山邪教也。识者包银用红纸，四面以五谷护之，则其法不能行。<br><br><font color="#cc0000">关帝现相</font>桐城姚太史孔鋠云：曾于北直某观察署请乩仙判事，署中亲友齐集，惟观察年家子某静坐斋中不出。或邀之，曰：“乩仙不过文鬼耳，我事关圣者也，法不当至乩坛。”客曰：“关帝可请乎？”曰：“可，并可现相。”遂告知观察。<br><br>观察亲祈之，年家子愀然曰：“诸公须斋戒三日，择洁净轩窗设香供。诸君子另于别所设大缸十口，满贮清水，诸公跪缸外伺候。”年家子遍身着青衣仰天恸哭，口谆谆若有所诉。忽见五色云中帝君衮冕长须，手扶周将军自天而下，临轩南向坐，谓年家子曰：“汝勿急，仇将复矣。”某复叩头大哭。周将军手托帝君足飞去，只见瑞气缭绕而已。诸公为金甲光眩射，目不能开，皆隔水缸伏地。<br><br>一日，年家子不辞而去，闻某大僚中恶于道，皆疑之，终不知所报何仇也。<font color="#cc0000">鼠作揖黄鼠狼演戏</font><br><br>绍兴周养仲，在安徽作幕，携外甥某居县署。空屋三间，向来人不敢居，周不信，打扫洁净，自居内间，点烛而卧。忽见房门自开，有一白鼠如人拱立，行数步，鞠躬一揖，至牀前又一揖，跃而登牀。其旁有两黄鼠狼，拖长尾，含芦柴，演吕布耍枪戏，似皆白鼠之奴隶，求媚于鼠王者也。白鼠伏周君足下，由腹下徐徐而上，肢体如酥，颇觉乐甚；至胸前，便觉如石压身，不能动。鼠以嘴对嘴，挠其沫而食之。渐褪下，仍由其足下牀，向门一揖而出。周亦无恙。<br><br>其甥在外，只见鼠初来时，一揖而门开；出又一揖，而门闭如故。韩诗云“礼鼠拱而立”，其信然欤！<br><br><font color="#cc0000">温元帅显灵</font><br><br>阳湖令潘本智之太翁用夫开钱庄，忽失银千金，仁和令李公学礼亲为踏勘，于灰中查出六百金。李公以为诸伙计之事，欲押带赴县。太翁云：“此辈皆老成力作之人，必不为此，带我家奴仆研讯可也。”众伙计云：“非主人仁厚，我辈皆当受刑。虽然，我辈亦当赴元帅庙明明心。”众始到庙门，内中一人忽闭目大叫：“莫打！莫打！我说，我说。你可将瓮中四百金令汝兄手捧到庙。”诸人见此光景，同搜其家，四百金宛然在瓮，其兄遂头顶四百金送庙中。李令取其亲供，判云：“此冥法也，非官法也，候其安静，带县发落。”未几，其人已投水死矣。<font color="#cc0000">僵尸拒贼</font>杭州洋市街石牌楼贩鱼人，每五鼓出艮山门贩鱼，见树林内灯光隐隐，有美女子独坐纺绩。每日如此，并无别人，疑为鬼，亦不惧。<br><br>一日，有白须叟语之曰：“君慕此女，欲以为妻乎？我有法，依教则事可图。明早须持一饭团闯入彼室，诱彼开口，则以饭塞其口，负之而归，勿令见天光，便与人无异矣。”如其教，果得此女。闭楼中，伉俪甚笃。年余生子，亦能饮食，天阴则下楼执炊。积廿余年，娶媳生孙，家亦小康，开茶肆。<br><br>一日，天大热，目光如火，其媳闻姑下楼，至梯无声。视之，有血水一摊，变作僵尸。其夫心知其故，亦不甚痛苦，但买棺收殓，每夜于棺中出入。尝有贼入前门，有人挡之；入后门，又有人挡之，皆僵尸为之护卫也。<br><br><font color="#cc0000">亡父化妖</font><br><br>某太守，西北人，其父已死多年，忽一日乘马而来，与生无异，曰：“我已得仙，但爱汝，未能忘情，故来视汝。汝可扫一静室与我居住。”其子虽疑，然声音笑貌举止作事果其父也，遂事之如生。日间看书，夜中或寐或不寐，久亦饮食如常，遂相安焉。年余，江西张真人过其地，太守告之。张曰：“妖也，岂有仙人复久居城市无一毫异人者乎？能与见否？”太守告其父，父欣然曰：“我正欲与天师相见。”谈吐如故。天师曰：“此妖非我所知。”询之老法官，云：“当乘其不备勘破之。”一日，其父正写字时，法官忽从背后喝之，遂惊如木鸡痴立。法官出袖中天蓬尺从头量之，量一尺则短一尺，量一寸则短一寸，至足而灭，衣冠如蜕，剩胫骨一一条。法官曰：“此先太翁之真骨也，为狐钻穴，野狗衔出，受日月精华而成此妖，所以能言前生之事。再与女人交，得阴精，其祸更不止此。”太守欲请骨而葬之，法官不可，曰：“勿贻后祸。”遂携之去。<br><br>余按《太平广记》载，唐时，李霸死后还家，处分奴仆，俱井井有条，然独居一室，不与人见。一日，其子孙逼而视之，变作青面獠牙之鬼，头大如车轮，眼光如野火，子孙大惧而散，霸从此亦遂不来矣。<br><br><font color="#cc0000">干麂子</font><br><br>干麂子，非人也，乃僵尸类也。云南多五金矿，开矿之夫，有遇土压不得出，或数十年，或百年，为土金气所养，身体不坏，虽不死，其实死矣。<br><br>凡开矿人苦地下黑如长夜，多额上点一灯，穿地而入。遇干麂子，麂子喜甚，向人说冷求烟吃。与之烟，嘘吸立尽，长跪求人带出。挖矿者曰：“我到此为金银而来，无空出之理。汝知金苗之处乎？”干麂子导之，得矿，必大获。临出，则绐之曰：“我先出，以篮接汝出洞。”将竹篮系绳，拉干麂子于半空，剪断其绳，干麂子辄坠而死。<br><br>有管厂人性仁慈，怜之，竟拉上干麂子七八个。见风，衣服肌骨即化为水，其气腥臭，闻之者尽瘟死。是以此后拉干麂子者必断其绳，恐受其气而死；不拉，则又怕其缠扰无休。<br><br>又相传，人多干麂子少，众缚之使靠土壁，四面用泥封固作土墩，其上放灯台，则不复作祟；若人少干麂子多，则被其缠死不放矣。<br><br><font color="#cc0000">石某</font><br><br>下津桥石某，开米铺，家素丰。忽病，女鬼凭之，作杭州声口，云石某前生与女鬼比邻开当铺，女鬼之父作客在外，家有月台，男女彼此眷恋。一日，正在月台上私语，女鬼之叔自外来，被其撞见，男窜逸去，女被叔父羞削，惭愧自尽。男受惊而回，又闻女死，亦一病而亡。男转生石家为男，女鬼寻觅三十余年，始知在苏州，是以寻觅而至。石家哀求，情愿当祖宗供奉于书房，石某果愈。未几，一女痘亡，有老妪见此女坐鬼膝上，鬼抱而嬉。石大怒骂鬼，停其祭礼，鬼大作祟，乃复求饶而祭之如初，鬼仍平静。<br><br>半年后，忽一日附石某身上云：“吾从此去矣，快备酒席车船。”家人问故，曰：“监生娘娘来领我投胎在扬州张姓家，第三子是我也。”托人询之，果然。<br><br><font color="#cc0000">物变</font><br><br>每年八九月间，于阗河石子化玉，采者以脚踹之。两岸卡兵传鼓，见一人伛偻俯身，必须得玉以献，否则治罪。采尽，则明年复生。天大雾，则山上石变者为山料，河中石子变者为水料。俄罗斯国有鸟来千群，一遇大雾，即伏地不动，化为灰鼠。其它沙鱼变虎、变鹿，两蚁相斗便化为蝇虾，爬虫变蜻蜓，为人所扑，则怒毒而变蜈蚣。<br><br><font color="#cc0000">人变树</font>外国兀鲁特及回部民从不肯自尽，云自尽者必变树，树易招斩伐，故不愿也。秦中明府蒋云骧云。<br><br><font color="#cc0000">水精碧霞洗</font><br><br>漳州山上有气冲上，即知其下有水精；滇南闻大雷，便生碧霞冼。皆因时变，并非洪荒以来已有之物。<br><br><font color="#cc0000">浮提国</font><br><br>浮提国人能凭虚而行，心之所到，顷刻万里。前朝江西巡按某曾渡海见其人，相貌端丽，所到处便能学其言语，入人闺闼，门户不能禁隔，惟从无淫乱窃取之事。<br><br><font color="#cc0000">刀疮药</font><br><br>甘肃田五之变，官兵殪之于石峰堡，死者甚众。诸童子割男女之阴联为一副，卖钱十二文。配刀疮药者争买之，过一宿则臭腐不可用。<br><br><font color="#cc0000">乩仙灵蠢不同或倩人捉刀</font><br><br>乩仙灵蠢不同。赵云松在京师烦乡人王殿邦孝廉请仙，殿邦本有素所奉仙，不须画符，焚香默祝即至，下笔如飞，俱有文义。或云松与之倡和，意中方想得某字，而乩上已书，每字皆比云松早半刻。及云松在滇南果毅公阿将军幕下，阿公之子丰升赫亦能请仙。一夕邀云松同观，而乩大动不能成字。云松知其非通品也，乃戏为之传递。意中想一字，依约至喉间，则乩上即书此字；意中故停不构思，则乩上不能成字矣。<br><br><font color="#cc0000">拔鬼舌</font>蒋敬五之仆阿真，勇而好酒。常随主寓西直门，其地多鬼，人不敢居，阿真居之。夜有鬼披发而来，某方醉，不惧也。鬼伸舌丈许以吓之。阿真起，以手执之，并拔鬼舌，冷软如绵。鬼大号而去，乃置舌席下。次早视之，一草绳耳。鬼从此绝。<font color="#cc0000">蒋莹溪</font>蒋莹溪赘于华亭王氏，内弟继勋娶于桐乡，归未数日，室中失牙箸银器数件，搜得于赠嫁之仆处，将鸣之官。是晚，仆夫妇齐缢。其夫系一僧，拐妇而来，惧发觉则罪大，故自尽也。不数日，蒋小婢无故自缢，急救乃苏。蒋至其处骂曰：“汝有奸拐盗窃之罪，不当官治罪，自殒其生，亦大幸矣，何敢作祟于无故之小婢？倘婢不活，吾将鞭汝二尸焚之。”嗣后婢安好。<br><br><font color="#cc0000">方宫詹</font>桐城方宫詹亨咸，前身在嘉靖时作青城山道童，见杨升庵中状元，心为一动，遂托生宜兴潘家。少年进士，通一比丘尼，半途相负，尼思慕抑郁而亡。亡何，尼转世为贵公子，潘转世为女，嫁与贵公子而早寡，守节七十余年，所以报也。三次轮回为宫詹，公生而美貌，耳有穿孔，故乳名姐哥。父拱干为前明侍郎，名其子必取字于文头武脚，曰膏茂，曰章钺，曰亨咸，皆本此义。或戏之曰：“何不取『于戏哀哉』四字为名，亦皆文头武脚也。”<font color="#cc0000">麒麟无肠</font><br><br>乾隆四年，芜湖民间牛生麒麟，三日而死。剖其腹，不见肠胃，中实如蟹，人以为奇。后有人云：康熙《南巡盛典》曾载此事。<br><br><font color="#cc0000">四耳猫</font><br><br>四川简州猫皆四耳，有从简州来者亲为余言。<br><br><font color="#cc0000">头形如桶</font><br><br>《南史》载：毗骞国王头长三尺，万古不死。后阅谢济世《西域记》云：毗骞王生于汉章帝二年，本朝称董喀尔寺呼尔托托，圣祖曾遣使者至其国见之。王头如桶，颈如鹅，俱长三尺。张目直视，语不可辨。其子孙皆生死如常，惟王不死。事载《康熙天文大成》，赵衣吉秀才云。<font color="#cc0000">鸟怪</font><br><br>松江王掌科之姨，凌进士应兰之次女。年甫及笄，嫁于李氏。方理晨妆，有五色鸟翔于窗间，飞立于镜架之上，举爪招女，女便痴迷，口啁啾作鸟声，人不有辨。身轻如雀，梁间瓦上，上落如飞。镜架之鸟，则已去矣。家人患之，不能禳解。<br><br>闻苏州穹窿山有道人能行法，迎而求之。道人曰：“此鸟怪也，我能禳治。但须白布三尺，裹鸟所立之镜，用烈火烧之，镜红而布不坏，则可治也。”如其言，布果不坏。道人口喃喃诵咒，良久曰：“妖已得矣。”取瓦坛封之，加字篆其上，嘱家人曰：“不可开看，速投江中。”女果如梦初醒，言语如常。问其故，全然不知。家中持瓶者揭封偷视，女瞀乱如初，手制弓鞋，皆作鸟爪之状。<br><br>再请道人，道人曰：“不听吾言，果生枝节。幸而夫人有福，此怪逃去不远。再如前法试之，须布烧后现出牡丹花一朵者，吾法始灵。”如其言，果布上现牡丹如画。道士再取磁瓶加封施篆，亲投江中，女病遂愈。至今生子安居，了无他恙。<br><br><font color="#cc0000">刘子壮</font><br><br>明末，湖广黄冈州张某之子病重，为鬼所迷。一鬼既集，群鬼皆至，索饭索纸钱者纷集于门。适刘克猷先生推门而入，群鬼惊曰：“状元来了！我辈且避。”一老鬼走矣，回头笑曰：“没纱帽戴的状元，吾何惧哉？”病人恰愈，众人不解。后刘中本朝状元，方悟老鬼之揶揄也。<br><br><font color="#cc0000">黑牡丹</font><br><br>福建惠安县有青山大王庙，庙之阶下所种皆黑牡丹。花开时数百，朵朵皆向大王神像而开。移动神像，花亦转面向之。<br><br><font color="#cc0000">李秀才捕亡术</font><br><br>闽中李秀才，老于场屋，而家甚贫，不事馆谷，惟以捕亡餬口，其效甚神。有王某被窃来求，秀才诵咒毕，置镜水面，命王视踪迹。教以某时刻到东门外，见有白发而跛者擒之，则失物必得。王意跛者不能窃物，白发则其人老矣，何能作贼，姑试之。竟如其言，人赃并获。其行窃者系一积贼，年二十余，虑捕快认识，故偷戏场优人所戴假须充作老翁。先一日，上山遇雨，跌伤其足，故跛也。<br><br><font color="#cc0000">石树榕</font><br><br>石树榕，以太学肄业生受知于浮山孙文定公，荐授四川犍为令，署嘉定州。精于占验，一时有管公明、郭景纯之目。一日，于嘉定署中自占，卦成骇曰：“予未四十，岂七十二岁方守郡耶！”后年逾四十即殁，惟此一事全不验。然嘉定改府，恰在渠七十二岁之年。<br>　<br><font color="#cc0000">禅师吞蛋</font><br><br>得心禅师行脚至一村乞食，村中人皆浇薄，尤多恶少年，语师曰：“村中施酒肉，不施蔬笋，果然饿三日，当备斋供。”至三日，请师赴斋，依旧酒肉杂陈，盖欲师饥不择食，以取鼓掌捧腹之快。师连取鸡蛋数个吞之，说偈曰：“混沌乾坤一口包，也无皮血也无毛。老僧带尔西天去，免受人间宰一刀。”众人相顾若失，遂供养村中。<br><br><font color="#cc0000">含元殿判官</font><br><br>甘肃中卫令胡纪谟，直隶通州人，戊子孝廉。自言未仕时馆于京师，忽一夜梦仪从甚都，身跨银角花鹿，御风而行。<br><br>至一处，殿宇甚敞，额曰“含元殿”，旁设公座，案上燃红烛，有泥果三盘，阶下书吏多人，捧册侍立。未登座时，先至侧房将所著衣履脱却，尽易纸者，颇觉寒入肌骨。步出，即扃闭侧门。如有时门缝略开，即觉风吹衣履，有秽气冲入。<br><br>所办公事，唯按簿点名而已。方点名时，或见故人将受苦楚，稍存回护之心；或见绝色女子，不无动念，实时殿上火起，身上纸衣尽焚。惊心镇定，其火自熄。但所点男女，俱有黄气一团，云是道门中转劫者。一日，见一童子，年七八岁，阅簿，知前身系仁和邵昌臯，亦举戊子北闱，榜发后即殁，计此童子又转轮矣。<br><br>如此者数年，每夜必去，几与受戒僧相似，心甚苦之。时尚无子，幸其父为杭州龙王书吏，以乏嗣例为子求免。龙王为之申恳，得准除免此差。据在含元殿见天府所颁秘书甚多，无如梦中举笔，千钧之重，仅默记得《心经注解》一本，《元君下品戒格》一册，系杀盗淫狂四则。其律甚细，大抵与禅门戒律相仿。惜当差数年之久，而含元殿主从未得一见，不知何许人也。<br><br>杭州屠涧南时在陈望之方伯署中，亲见其人自言如此，并亲录二书，戒格一本带归。此事万近蓬言。<font color="#cc0000">狐狸驮旗白鹿张伞</font><br><br>胡又云：伊书吏皆阳世读书人，或生童，或孝廉，间有识者。至隶卒，多系狐鹿之类。来迎时，仪从整肃，狐狸驮旗，白鹿张伞，有金角者、银角者，似以此分职之尊卑。后充教习，居内城，则不复至。凡男女，皆不得同牀睡。同牀，则魂归时为生人所冲，不得入城。盖城内护卫宸居，天将充满，狐鹿之属不能入。后以泄机密革任，始生子女。<br><br><font color="#cc0000">虎有黄光</font><br><br>胡又云：来受轮回者一虎亦有黄光，生时，山神土地视之，奏闻上帝，知为道中人落劫于含元殿者。查得命终时未曾勾取生魂，遂自缢死，混入虎胎。旋奉天旨，若虎伤人，罪坐含元殿主者及判司。<br><br><font color="#cc0000">正色立朝四字现出腿上</font><br><br>吴鈵孙，字坚士，仁和诸生，雍正甲辰孝廉作令紫廷先生讳邦熉之孙，馆于本城汪氏。白日假寐起，觉左腿作痒，视之，现一“正”字，朱文隆起。又逾时，复现“正色立朝”四字，大如碗口，拭之不灭；端楷工整，笔法颇似虞世南《庙堂碑》。见者无不以为异，然求其故而不得也。<br><br>先是一日前，吴君为移厝室至三台山，道过张天官墓，石碑上鎸“正色立朝”四字。或以为有所触犯，因复肩舆至天官墓上虔祷之。其地去于忠肃公祠不远，即祷于公祠乞签。神示签云：“少年发迹自豪雄，更复花枝压帽红。引得乡人齐俯首，洛阳季子一时荣。”旁有解之者曰：“此吉语，不必言。”是秋，适举行己酉正科乡试，定为护隽之兆。第三句谓远近来观者皆低首谛视，第四句暗用引锥刺股事，而延陵季子之称，于姓亦有关合。及秋试，竟不第，现出四字渐渐平复，以后亦无他怪。此乾隆五十四年六月初三日事。<br><br>余按《涌幢小品》载：嘉靖间，山东海丰县民徐二病伤寒，忽臂膊上生“王山东”三字，知州尤宝以闻，逮至京师，验明释放。<font color="#cc0000">狗儿</font><br><br>申生祥麟者，小字狗儿，居渭南，故农家子。状妍媚而性谌挚，不为父母所悦。会关中饥，将觅食他郡，以祥麟寄邻家。邻人责以治地，怠则鞭挞之。不堪，乘间乃逃入蓝田山，复越秦岭而西，昼食卉木，夜就岩穴栖其身，凡数月。时方酷暑，入山益深。<br><br>一日坐崇阜，下窥洞穴，林萝蔽之，入其中假寐。须臾，黑烟喷入，火燎毛发有声。亟穿穴出，有巨蟒如瓮，不见其首，尾捽洞外，毒雾幕之，高三丈许。祥麟惊仆地，堕土穴中。醒后，自视身首，黝黑如漆，就山中乞食，群呼噪指为鬼物，以刃梃殴逐之。自分必死。亡何，见灌莽中有物若栲栳状，饥甚，剖食之，浆白如乳。数日后，觉体中麻痒，乃入溪涧浴之，忽黑皮蝉蜕而貌转靡嫚。<br><br>祥麟故习秦声，出山后由汉中至武昌。其地有胡妲者，艺颇精，求其指示，欲藉以假食。不肯授，转唶同类揶揄之。愤而弃去，佣于金弹儿家，汉阳名倡也。祥麟事之，见其一颦一笑，一举止，一饮食，一寤寐，明姿冶态，备极诸好。居一载，喜曰：“吾得之矣。”复请奏技，观者尽倾，如壮悔堂所传马伶演《鸣凤记》故事也。又数月，夜宿旅店，忽有白刃自牖飞入揕其首，亟避出视之，即胡妲也，知招妲忌，其地不可居，即日返渭南。<br><br>方祥麟始去也，年十六，又四载归，入室，不知父母所在。有云见之山西者，复弃家渡河，由蒲州售技至太原访之。一日，演剧于沈竹坪观察署，傔从侍列中有老叟似其父，时方登场，瞥眼不觉失声。询其故，令相识认，果然。其母亦在署，闻亟超出抱持之，各相视，恸不能起，坐中皆泣下。观察感动，厚赠之，令与俱归。<br><br>返旧居，置田五十亩于酒河川原上，将事亲以终其身焉。<br><br><font color="#cc0000">鹏粪</font><br><br>康熙壬子春，琼州近海人家忽见黑云蔽天而至，腥秽异常，有老人云：“此鹏鸟过也，虑其下粪伤人，须急避之。”一村尽逃。俄而天黑如夜，大雨倾盆。次早往视，则民间屋舍尽为鹏粪压倒。从内掘出粪，皆作鱼虾腥。遗毛一根，可覆民间十数间屋，毛孔中可骑马穿走，毛色墨，如海燕状。<br><br><font color="#cc0000">银伥</font><br><br>人知长虎有伥，不知银亦有伥。朱元芳家于闽，在山峪中得窖金银归，忽闻秽臭不可禁，且人口时有瘛瘚。长老云：“是流贼窖金时，常困苦一人，至求死不得，乃约之曰：『为我守窖否？』其人应许，闭之窖中。凡客遇金者，祭度而后可得。”朱氏如教，乃祝曰：“汝为贼过久，我得此金，当超度汝。”已而秽果净，病亦已，朱氏用富。有中表周氏亦得金银归，度终不能久也，反其金窖中。汤某为作银伥诗曰：“死仇为仇守，尔伥何其愚！试语穴金人，此术定何如？”<br><br><font color="#cc0000">苍蝇替人治病</font><br><br>诸生俞某久病，家赤贫，不能具医药，几上有《医便》一册，以意检而服之，皆不效。有一苍蝇飞入，鸣声甚厉，止于册上，生泣而祷曰：“蝇者，应也，灵也。如其有灵，我展书帙，择方而投足焉，庶几应病且有瘳乎？”徐展十数叶。其蝇瞥然投下，乃犀角地黄汤也。如法制之，服数剂得愈。<br><br><font color="#cc0000">鼠荐卷</font><br><br>繁昌令黄公与余同校江南甲子乡试，黄阅赵字号一卷，不合其意，置之落卷箱中。次日早起看文，此卷仍在几上，初意以为本未入箱，偶忘之耳，乃仍放箱中。次早此卷又在几上，疑家人作弊，夜张烛佯寐伺之，见三鼠钻入箱，共扛一卷放几上。黄疑此人有阴德，故朱衣遣鼠为之，遂勉强一荐而中。榜发，其人姓闵名某，来见，乃告之故，且问：“君家作何善事？”曰：“家贫，无善事可做，但三世不许畜猫耳。”<br><br><font color="#cc0000">石人赌钱</font><br><br>雷州治前立石人十二，执牙旗两旁，即今卫治是也。忽一夜守宿军丁闻人赌博争吵声，趋而视之，乃石人也，地上遗钱数千。次早闻于郡守，阅视库藏，锁钥如故，而所失钱如所得之数。郡守将石人分置城隍、东岳两庙，其怪遂止。<br><br><font color="#cc0000">犬逐通判</font><br><br>甲辰大荒，平湖尤甚，有赵通判者下县催征，刑法严刻，邑人大恐。时乞儿甚多，忽有黑犬直立作人言告之云：“赵通判领库银三千行赈，曷往恳求？”相牵诣赵，顷刻数百人，无赖子又乘之大噪。赵遑惧，逾墙遁去。<font color="#cc0000">佛奴穿母胁生</font><br><br>锡山尤少师时享之子平贞娶王氏，产一女，从左胁下出，名曰佛奴。慧性异常，五岁举止如成人。至秋，渐不食，形体日小。一日，母胁复开，女便跃入，母即痛死，以僧家法焚之，筑小塔于赤石岭葬焉。平贞念妻女，不两月亦死。余素闻