<font color="#cc0000">尸变</font>鄞县汤阿达在京，其兄来而不礼。或问之故，曰廿年前曾与兄守一邻女之尸，兄下楼取茶，阿达慕尸之美，有邪心。看之良久，尸忽立起，绕室逐之。阿达至门想走，而门已外扣，盖其兄上楼时见尸相逐，故畏之而扣门也。阿达跳窗走，尸不能跳。阿达晕死瓦上，尸亦僵立不动。次早，家人上楼视之，尸犹僵立，乃取米筛降尸而殓之。隔三日，阿达从市归，白日见此女詈其不良。阿达入城，再入京，至今不敢归。<br><br><font color="#cc0000">鬼买行头</font><br><br>杭州线店施三聘，死后无子，妻以其家资转嫁某。三聘到冥府告状，冥王不准。施商之判官书役云：“妇人转嫁，不取夫财，则我辈无可办也。你妻取财而嫁，则你有钱与我辈；我辈拿你妻来，虽老爷得知，亦无大罪。但你须携银子来买阴司行头，才好去吓后夫，并可以取汝妻之魂。”施如其言，渡江到本家借取冥资四百作使用。后夫家闻爆竹放则鬼叫，见溺死者、缢死者，皆行头所为。闹十月以后，有新死木匠鬼来，胥役云：“此人力能取汝妻之魂。”匠果斲其牀，截其足，妻果叫三日而卒。后夫取用之资，医药棺椁祈祷之费，适如其带来之数。<br><br><font color="#cc0000">韩六三事</font><br><br>钱铺叶姓，十九岁，病廿余日，忽起跪数日，自言曰：“我山阴活无常韩六也，今为冥役，生前与汝叔好。汝寿未尽，以幼时背后骂小寡母受冥谴。然尚可挽回，须尔叔一行，可俟我本官后日出外拜客时，至岳庙前东首第一位判神前焚镪虔叩，当为尔嘱托内幕挽回。但入庙不可声张何事，只多焚楮锭可也。”翌日，韩复至曰：“尔叔可集客作保状，立时焚之，我当赍去，为尔关说。尔叔明日午时来，毋俟我主归焉。”至期，叶叔往庙拜祷，韩已先至家通信，令时起跪曰：“状已入，大费周章，内幕已批定矣，但需费八百，尔叔自有知验，试问『麻雀何自来乎？』”叶叔归，果云拜时有雀拂帽过，甚奇。叶病遂愈。<br><br>清凉桥卖炙糕妈妈之子某为县役。庚戌夏，携所服青衣归，有同役徐失其青衣，见某，问其衣是否。某忿其诬己窃也，骂之。翌日，同其母所谓炙糕妈妈者诣府城隍庙，置香炉而诅之，且骂神不灵。时有他役叶、李、孙三人，见而劝止之，事已寝矣。九月间，有同役程姓者死。<br><br>辛亥年正月十四夕，某看灯归，忽仆。及晓，面青，云被冥官掌责。历述：“被逮至冥时，冥王判断程姓为窃衣，已夺算，今补枷矣。徐某偶一问及，原无罪。叶、李、孙三人以非己事肯踊跃争先，排难解纷，戒人勿渎神明，各增口福三年。某以微嫌亵渎神祇，既掌责，仍发阳官责四十板。”又云皆是韩六与他料理释回。及开篆后，某果以公事官责如数。叶老矣，李、孙中年人，今皆无恙。<br><br>戴七，亦山阴役，好嫖赌，辄月余不归。其妻某氏，托其邻王三寄口信，云要钱米度日。王三寻见戴七狎邪，则戏云：“尔在此贪花，尔妇有信：尔无钱寄归，尔妇亦要养汉矣！”戴七信以为真，曰：“伊妇人，乃与王三作此言，伊必有故。”<br><br>是夜二更归，急叩门，妇被衣起开门，怒其久出，故作色不语，而入室卧。戴以为有所私在室也，提灯遍烛之不得，坐而疑之。适有吴某者，亦同役，过其巷，偶磕烟灰于其壁者三声，其夫方疑，谓是必有所约而至也，开门逐之。吴怪之急走，戴逐里余及吴，各相视而散。戴归，谓妇与吴私，殴之，妇方妊月余，毙。是年冬，王三病死。<br><br>辛亥正月初旬，吴晚饭罢口噤，遂绝，昏昏睡去，诘朝起则曰：“我当往谢韩六，我当往告戴七。”盖噤时见两冥差，其一为韩六也，摄至冥司，见主者暖帽如显官服，谳“王某以口舌戏嘲酿人命，寿既尽，当杖四十，枷三年，另案再结。吴以非法饮食之灰，不应夜深磕人门壁；戴既开门出，尤不应走；戴既逐里余相见，亦当说明其故以释疑。吴当夺算半纪，掌责百二十。戴游荡不归，以疑杀妻，当得绝嗣穷饿。检冥籍戴已有子七岁，命五鬼摄取其魂”，且云：“韩六读谳词与伊听，需费八百。”乃诣韩家焚楮谢。<br><br>戴闻之骇，挈子叩祷于神。第三日，子无病猝死。吴面上掌痕四阅月而青褪。<br><br><font color="#cc0000">鬼买缺</font><br><br>山阴户书徐某病，见其故兄来曰：“吾已为尔买缺于冥府矣，死可仍为冥判书吏，无苦也。”既而有县役已死祝姓者，亦来谓之曰：“尔可不死，但以重资付我，我能为尔弥缝。”某许之。既去，其兄复来谓之曰：“曩祝姓盖欲谋买尔缺耳，且赚尔钱。尔寿数有定，求不死无益，徒自弃此缺耳。”徐某曰：“吾已许祝姓矣，奈何？”其兄曰：“冥司事如人间，此缺尚来年月，此时不过预定期约耳。祝姓尚可回复，未晚也。”徐曰：“然则何处觅祝而覆之？”其兄曰：“余能往。”<br><br>翌日，则其兄与祝同来，聚而议之，祝果为买缺谋也，与徐之兄争先。复有故鬼某某者同至，为之平其争议，令五年后此缺出让徐某先补，候徐某五年吏满，再令祝顶补，祝允诺，既而祝又来曰：“吾不及待也，当改图他缺去。”徐某病亦渐瘳。<br><br>此乾隆辛亥年事，今徐某无恙。此事山阴书吏皆能言之，甚确实也。<br><br><font color="#cc0000">温将军</font><br><br>俗祀温将军，道家谓之天篷神，释流谓之药叉神，威灵颇验。<br><br>丙戌秋初，山阴安昌里娄象甫由山西巡检假归，偶出访友，与途遇立语，忽见其故兄敬甫至，拉至路隅密嘱曰：“我家修宗祠事发矣！卖地者之祖先鬼有姓周者甚强，初控土地城隍各神，我已为诉雪矣。今温将军奉上帝命，往乍浦办海劫一案，亲来海上，周叩马投词，将军已准，遣副使神至宗祠，会同城隍土地神勘地讯供。修祠本我兄弟董事，徙墓事则尔实掌之，尔当与质讯。尔可速归沐浴更衣，择一室卧，听传问，嘱家人无哗，尤戒哭声，哭则魂散不可复归也。此事尔无恐，谅城隍土地亦当调护，必不肯翻案也。我为尔冥助，可多焚冥镪，及抄周姓卖地契焚之。”象甫在路隅切切私语，并无人与对，其友怪之。象甫语毕，径归沐浴更衣，入书室扃卧。其家人从窗外聚视，静以听之。更余作声，皆质供语也，且命家人多办茶具献客，至百余盏尚嫌不足，五更客去。<br><br>象甫晨自启扃出，说所讯事，则买地建祠时，曾迁棺十余具。象甫给资与佣，而佣忽略，遗周姓祖一骨。既迁后，始视地得骨，惧主人责，潜弃骨于河。周因冥控不休，且招诸迁椁鬼同诣温神控告。神命城隍查骨下落，则在水中宛然也。神谓“周子孙受钱，愿卖地迁棺，娄复给有工钱，以建宗祠，且有簿券，原无罪过。周裔寥落，其子孙卖祖墓，原本不合，但已贫穷，无容再议。王佣受值而移骨，潜掷水中，咎实难道，伊禄已尽，付厉部摄之”。周哭而去。<br><br>周本同邑人，生前有军功，娄不肯言其名。是年乍浦潮灾，漂溺数千人。温将军之奉使，其言验矣。娄朴厚人，今年八十有三矣，尚健行不携杖。<br><br><font color="#cc0000">鬼请吸烟</font>谈竹苍，名震，德清人。乾隆乙巳夏，寓苏觅馆，偶染伤寒，发热数日，甚形委顿。昏瞀中梦有青衣人手持一卷至前曰：“唤汝去。”谈曰：“何人唤我？”曰：“阎王唤汝。”谈闻言心悸，不肯同往。青衣人遂将手卷打开，中系黑纸白字，如今之法帖状，谈不觉随行。至一处，见有官坐案上，旁立书吏一人，似论公事互相争执者。谈至案前，吏曰：“汝是谈师爷么？”曰：“然。”曰：“所言者即系汝事。”谈心惧，回身走避。复至一处，见一月洞门，远望门内堂屋甚轩敞，排列几案十余张，俱有冠带人上坐，若会审案件者。中坐一官金面，形状可怕。谈不敢进。青衣人从背后推之。<br><br>已至案前。金面官问曰：“有严姓在我衙门告尔。”谈曰：“告我何事？”曰：“告尔奸夫淫妇。”谈曰：“并无此事。”金面官即令鬼卒将犯证带来，遂有囚车十余辆推至阶下，先唤男犯一名，见谈曰：“不是此人。”后有女犯遥认曰：“人虽不是，面貌倒有些像。”金面官又问谈曰：“汝认得仓米巷佛婆么？”谈曰：“并不认识。”金面官即令青衣人送回阳世，车中女犯尚招手谓谈曰：“何不到我处吃茶去？”谈不应而出。<br><br>至途中，青衣人于袜桶中取出烟管一根，长仅五寸，请谈吃烟。谈心知是鬼，不肯取吃。梦醒后，汗透重衾，其疾遂愈。<br><br><font color="#cc0000">李生遇狐</font><br><br>歙有李生圣修，美丰仪，十四岁，读书二十里外岩镇别院。一夜漏二下，生睡觉，忽睹丽人坐榻上，相视嫣然，年可十五六。生心动，手挑之，亦不拒，遂就燕好。每宵飘然自至，常教生作诗填词，并为改削。间与论时文，则愀然不乐，云：“此事无关学问，且君科名无分，何必耐此辛苦？”由是两相酬唱，颇不岑寂。数年迄无知者。<br><br>会有杨生者，生中表戚也，亦就院中下帷，与生斋仅隔一壁，常怪生既昏即闭户。一夜月下，杨生潜于壁隙窥之，见生方拥丽者坐，急敲扉入，遍烛寂然。问之始讳，次夜复窥如前状，并闻笑语之声，心知为狐，遂奔告生父。促生返，而狐随至其家，他人莫睹，惟生见之，举家虑为生害。<br><br>一日，生嫂诣生室大言责曰：“妖狐岂无羞耻！强欲夺人婿。况吾家小叔幼已订婚某室，他日入门，谁为嫡庶？”是夜，狐泣谓生曰：“嫂氏见责，其言甚正，不容不去，今永别矣。”生为泣下，留之不可，两相唏嘘于枕畔。闻鸡唱，遂下榻而没。<br><br>李生工词律，善拳棒，皆狐所教也。闻狐所赠诗词极清丽，惜传者未记。此新安洪介亭所说，李亦自言不讳。<br><br><font color="#cc0000">仙童行雨</font><br><br>粤东亢旱，制军孙公祷雨无验。时值按临潮郡，途次见民众千余聚集前山坡上。遣人询之，云：“看仙童。”先是潮之村民孙姓子，年十二，与村中群竖牧犊，嬉于山坡，一儿戏以拳击孙氏子。方击去，忽孙子两脚已离地数尺。又一儿以石击之，愈击愈高，皆不能着体。于是群儿奔说，哄动乡邻，十数里外者俱来哗睹。其父母泣涕仰唤，童但俯笑不言。<br><br>制军闻是，异，与司道群官徒步往观。仰视一童子背挂青笠，牛鞭插于腰际，立空中。制军方以天旱为忧，便祝曰：“尔果仙乎？能三日致雨以救禾稼，当祠祀尔。”童笑而颔之。顷之，浮云一朵，迷失莫睹。制军亦登舆行。<br><br>俄大雨滂沱，数日风，粤境迭报：得雨遍满沟泽。制军于是命塑其像，遣画师赴其家，使忆而图之。童父母盖愚农也，苦难形容其状，虽易屡幅莫似。方无计间，忽童自空而下，笑曰：“特来为绘吾面目。”遂图而成之。父母将挽留之，倏失所在，遂塑其像于五羊城内三玄宫，题曰“羽仙孙真人”，香火甚盛。<br><br>此乾隆五十二年五月事。歙邑洪介亭游粤东，亲见迎孙童子像，因询其颠末，恐有缺疑，他日当谒补山相公证之。<br><br><font color="#cc0000">金能退鬼</font><br><br>乾隆己酉年，常熟县为敬公。民人某于二更时还家，忽见穿红裤黑靴者持火把当街立，自腰以上下见，某避入亲戚家中，物即追之而至，因取铜盆击之，化而为五，大恐，闭门入。<br><br>后汛兵巡船，于船上见所坐人皆衣红裤黑靴，知其为妖也。击之以枪，每人皆化五，少顷，河中尽然矣。晚间突入民家，满城不安。敬公差人请顾公讳德懋者来，叩其所以，顾曰：“试以鼓击之。”怪愈甚。及命以锣击之，怪遂退，因曰：“此阴兵象也，兵以鼓进，以金退。”传合县击锣，三日始安。<br><br><font color="#cc0000">秀结宜男</font><br><br>杭州富家子金挺之，美少年也，慕某女不得，因有妖冒作此女来魅。夜必搂抱甚紧，金即下泄如注，几成瘵疾，避之他舍。妖至，觅之不得，即在空楼上束棕荐为人，瓦钵作头，插山花，披红锦衣，以恐其家人，并时作喃喃絮语声。<br><br>一日，携一斗大馒头来，上写“秀结宜男”四字，书法秀媚，其家延顾安伯、万近蓬往视之。万云：“此蛇妖也，修炼千余年，我已受菩萨戒，不忍杀，但可驱之去。”顾乃为画先天八卦图镇贴，万但书“楞严咒心”四字治之。妖始泣语小婢云：“我本扬州人，为访妹而来，因鼓楼被毁，妹不可见，偶见金郎貌美，钟情于此。今蒙见逐，自限期去，但从此见金郎不得。求郎所悦之歌童为我唱《阳关》一曲足矣。”其家至期，果以鼓吹清歌送之，乃以线绣瓶袋一枚、白镪六钱赏歌童而去。此壬子二月间事也。<br><br><font color="#cc0000">黑眚畏盐</font><br><br>丁宪荣，诸城人，言其地有殷家村在城外，多古圹。旧传圹中有怪物，形如人面，无质，仅黑气一团，高可丈许，每夜出昼隐。其出也，遇人于途，隔一矢地，辄作啸声如霹雳，令人心震胆落，惟见者闻，他则罔觉也。啸毕，以黑气障人，至腥秽，触鼻晕绝。里人相戒，视为畏途，昏暮无行者。<br><br>有盐贩某市盐他所，贪饮，醉中忘戒，误蹑其它。时月上，已二鼓，前怪忽突出，遮道大啸。某以木挑格之，若无所损，骇极，不知为计，急取盐撒之，物渐逡巡退缩入地，因举箩中盐悉倾其处而去。晓往踪迹，见所弃盐堆积地上，皆作红色，腥秽难闻，旁有血点狼藉，此后怪遂绝。<font color="#cc0000">僵尸挟人枣核可治</font>尤明府佩莲未达时，曾客河南，言其地棺多野厝，常有僵尸挟人之患，土人有法治，亦不之异。凡有被尸挟者，把握至紧，虽两手断裂，爪甲入人肤，终不可脱，用枣核七个，钉入尸脊背穴上，手随松出，屡试辄效。如新死尸奔，名曰“走影”，乃感阳气触动而然，人有被挟，亦可以此法治之。<font color="#cc0000">量童子</font><br><br>《褚氏遗书》：男子二八精通，能近女，八八六十四而精衰。然近日禀气厚薄不同，有十三四娶妻生子者，似又难拘于定数也。俗有量童子法，能知其近女与否。法用粗线一根，自其项围颈一匝，访其长短；以线双折，从其鼻准横量至耳。长过耳者，便能人道；否则犹童子，不能近女也。<br><br><font color="#cc0000">灵符</font><br><br>万近蓬言：闻胡中丞宝瑔病剧时，忽语家人曰：“明日慎闭吾户，勿唤勿入也。”如其教，明日日将暮，亦不唤启钥，夫人疑之，自往从穴隙窥，见房内列二桌，南北相向。南向桌上，有一人头大如十石瓮，金目巨口，灼灼翕动，北向桌上，中丞坐与相对，桌上列纸笔，方握管，似与问答欲作书状，第见口动，亦不闻声。遂大惊，排闼入。中丞掷笔而起曰：“汝败吾事矣！不然，可得尚延岁月。然此亦天数也，速备我身后事，三日内当死。”已而果然，究不知此大头属何神怪。<br><br>时张六干在座，乃曰：“此名『灵符』，文昌宫宿也。凡有文名才德者，喜往依获。昔朱紫阳注《四书》，每见之而文思日进，后能招之来，麾之去，遇疑义辄与剖晰。中丞盖欲召之来以祈禄命，不意为妇女所败。”予因询其出何书，云：“朱子集中序上载其事。”因记之，暇日尚当检集以究其端末也。<br><br><font color="#cc0000">吞舟鱼</font><br><br>凡出海客，辄市字纸灰包载以往，云洋中多怪风，及一切水怪，或吞舟鱼，投灰即去。有鹾贾业海运，载盐满舟而往。一日，忽遇吞舟大鱼吸浪而来，舟中无字灰，即以盐包投之，吞吸数十而去。后数日，闻有大鱼死滩上，腹中残包犹未化，始知食盐而毙也。<br><br><font color="#cc0000">鸡毛烟死蛇</font>李金什言：鸡毛烧烟，一切毒蛇闻其气即死，凡蛟蜃属皆然，无能免者，究不知相制之性何自而然。或曰：此易知耳。凡蛟蜃与蛇类皆属阴，鸡本南方积阳之象，性属火，为至阳，故至阴之类，触至阳之气，无不立毙，此正《阴符经》注所谓“小大之制，在气不在形”耳。<font color="#cc0000">蛇箝</font>浙江衢州常山县有山名石硿山，山麓有寺，曰石硿寺，山下溪水汇注，民田皆枕山开陌。土中产一物，如松球，如荔支，大亦相等，外皮亦如松皮色。击碎，内如沥青状。入火烧之，化气而走，彼处土人名曰“蛇箝”。询其义，曰：“此蛇入蛰时所含土，启蛰后吐弃于地，故名。”按此乃铅汞之苗所结，故见火即飞，非蛇所衔之土，土人盖不知耳。<font color="#cc0000">番僧化鹤</font><br><br>宫中丞为滇藩时，西藏有僧二人来滇：一老者，望之可八九十许，云已三百余岁；一差少，望之可五六十许，云已历百二十岁。宫馆之省城隍庙旁舍东廊中，不饮不食。人与之食，亦食，啖可兼人。朔望，宫必招僧入署，设馔与食，僧倾诸肴并一器内，和饭手抟而食，尽一二斛，归终不饮食，月惟两餐而已。暇辄市民间小铁器物，转售觅利，得钱必买砖积廊下。人怪而问之，亦不对。<br><br>一日，少者他出，老僧忽以砖周迭门户，扃固其室。俄有火自内发，人事往扑救，不得入，烟焰蔽空，有白鹤一只破烟而出。熄后，检其遗蜕，葬于塔院，少者迄不归，更不知何往。<br><br><font color="#cc0000">谢珍格物</font><br><br>谢珍，字紫玮，武进人，游幕来杭。性倜傥好客，有奇才，平居颇精艺事，穷格致之学。一日尝语人曰：“古人制物精意，虽日用小物，亦有至理寓焉。如箕帚除秽之器，人多忽视，不知箕插彩花于角，可降紫姑；帚扫鸡雏之背，即成反毛；疫疾焚粪箕，烟能却鬼；冬瓜见苕帚风则易烂，此皆有感应类从之理。”予因指其座右取火刀石器曰：“此亦有理乎？”曰：“金石之属，皆感土火之气凝结，本属同类，赋质并刚。铁击石，则出火以应之，施其所畏也。故火刀忌拨火，拨火则击石勿利。火石如出火少，则纳水中一二日，当之，则取火必多，其故何也？盖金为水母，拨火则枯，性枯则质钝。火石之火，分周四体，外剥既甚，则火藏石心，不易透出。用水激之，则中藏之火尽出于外，故击则多火。”试之良然。<br><br><font color="#cc0000">烟龙</font>张宁人言：其邻老善食烟，手一竹管，长五尺许，已三十余年矣。忽有道者过门，顾张所持烟管曰：“君此物得人精气，久已成烟龙，疗怯者有效，他日有索者，勿轻与。”一日，果有典商来，云其子患怯症，“知君有旧竹烟管，乞市以疗”。乃以七十千价截半尺许去。其子服之，瘵虫尽化紫水而下。他日，又遇前道者于门，出残管示之，曰：“龙已伤尾，尚可活，须再食十年，乃可作还丹药也。”求其法，但笑不言，径去。其竹管至今犹存，张曾见之，果光泽，须发毕照。夜悬壁间，一切毒虫皆不敢近。<br><br><font color="#cc0000">形交气交</font><br><br>诸城刘上舍怡轩言：“凡鸟外八窍，内亦少大肠，止有小肠，共粪溺于后。九窍者大小肠皆全，故兽亦分前后阴出入也。”赵衣吉曰：“鸟之肠一，何以知其为小肠而非大肠也？”曰：“凡人大肠通于后，结于肛，前阴为小肠之头，以通溺，兽亦然。独鸟以小肠在后，观鹅鸭相交，前阴突出于后，非小肠何也？大凡鸟之匾嘴者以形交，有阴物相媾；尖嘴者均以气交，无形器也。”此言可补《禽经》所未备。<font color="#cc0000">蜜虎</font><br><br>蜜虎，蜂类，形如蚕蛾，首有斑点，鼻上有二短须，口有黑丝如铁线，常卷缩，或曰：此鼻也。入花丛采花，辄伸黑丝入蕊心钩取，犹象之用鼻然。蜂采花用足，蜜虎用鼻，又各不同。<br><br>诸城王氏仆名王三，曾治庄田数十年，云：“此虫山东最多，大为农患，土人呼为『古路哥子』。身有五彩，具细绒，如蚕蛾，尾如鹅尾铺张。雄者身狭小，可入药；雌者肥壮，不入药。秋间，腹中有子，散子生虫，有数种。其子产于豆荚上，则为豆虫，如青蠖状。若相扑迭，则体上细毛尽落。以油盐葱椒炒食之，味胜蚕蛹。其食蜂也，入其窠内，用鼻丝刺蜂，蜂中丝毒辄毙，然后徐啖之。盖蜂针在尾，此则在首。在尾者属阴，在首者属阳。以阳制阴，蜂故不能敌也。”<br><br><font color="#cc0000">滇南灵草</font>胡吏目什自滇归，言其地多产灵草，近日有一种草名安骆驼，四方购者如云，能炼铜为银，又可治病。彼处夷妇善为媚药以悦男，其药成，必试验乃用。试法：以二巨石各置房东西两头，相隔寻丈，以药涂之，至夜则自能相合。其药亦以各草合成，然则遐荒僻壤所产，《本草》所不载者何限，又不仅鸡血藤胶为近日所珍也。<br><br><font color="#cc0000">羊乳鹿</font><br><br>临安山中产鹿，清明前后生子。其子必俟天雨方能走，若无雨，终不能行也。土人觅得归家，以羊乳之，长大便随羊行走，野性稍驯，可为园林点缀，名“羊乳鹿”。<br><br><font color="#cc0000">多角兽</font><br><br>僧志定，居天目，言其山深处长亘一二十里，榛莽森列，无道路。产沙木，可为枋，豪猪多构巢树隙，为木工所患。忽一年绝迹，不知所往，山民喜，乃大纵斧斤。有匠某入一荒谷，见一物为藤罥死树上。视之，状如牛，而形大逾倍。遍体皆短角，长二三寸，灰黑色，如羊角，数以千计；顶上一角，红如血，长二三尺。盖巨藤多蔓大木，此兽偶从崖上误跃而入，角为藤缠，四足架空，且藤性柔韧，无所施力，卒致饿死。始知豪猪悉为所啖，究不知此兽何名。<br><br><font color="#cc0000">江中黄袱</font>张寿庄言：有客行长江，一日　忽见江面浮一物，似黄布衣袱状，随波游泳，猝不能细辨。呼舟子视之，内有舵工大惊失色，曰：“此物出，必有覆舟之患，奈何！”急将船上篷桅悉去，惟剩船底，今客安坐以待。措置甫毕，果陡然风发，出入危涛中，卒幸无恙，他舟未有备者，俱遭覆溺。询其故，盖其父昔亦见此物遭难，故知之，然莫知其为何物也。忆贾文琮老于贾舶，曾言江行有大风，必先有风旗出水面，或即此欤？<br><br><font color="#cc0000">水乩</font>和州含山有程姓者，幼失明，路遇异人，授以占乩法，为人决事，多奇中。其半迥与他异：用水一盂，虚书符诀于上，置案间，有倾，则水面泛起泡沫，结而成字，字已，更泛他字。有未识者，复泛如前。如此数十次，或成诗歌，或隐语对答，无不浃人隐微。<br><br><font color="#cc0000">九尾蛇</font><br><br>茅八者，少曾贩纸入江西，其地深山多纸厂，厂中人日将落即键户，戒勿他出，曰：“山中多异物，不特虎狼也。”<br><br>一夕月皎甚，茅不能寝，思一启户玩月，瑟缩再四，自恃武勇尚可任，乃启关而出。行不数十武，忽见群猴数十奔泣而来，尽择一大树而上，茅亦上他树远窥。旋见一蛇从林际出，身如拱柱，两目灼灼；体甲皆如鱼鳞而硬，腰以下生九尾，相曳而行，有声如铁甲然。至树下，乃倒植其尾，旋转作舞状。每尾端有小窍，窍中出涎如弹射树上。猴有中者，辄叫号堕地，腹裂而死。乃徐啖三猴，曳尾而去。茅惧归，自是昏夜不敢出。<br><br><font color="#cc0000">蝎虎遗精</font>蝎虎即守宫，刘怡轩云：其遗精至毒，人误食之，不得见水。倘有水一滴在体，不拘何处，即能销化人骨肉成水。曾有江南民人有二儿自塾归，其母以干冬菜蒸肉脯食之。时正暑，儿食后洗浴，久之不出，怪而视之，则盆中惟有血水，骨肉皆销。众尽骇，不知何故，乃检所存积干菜坛。内有大蝎虎二，相交于上，其精溢菜中，始知误取以食儿。其毒至此。然考《遵生书》云：夏月冷茶过夜者不可食。守宫性淫，见水必交，恐遗精其上。古人亦未尝言其能化人筋骨。<font color="#cc0000">皖城雷异</font><br><br>乾隆五十六年八月初一日午刻，有黑云自东南蔽江来，去地不数丈。少顷，雷电大作，风雨随至，自午至戌末，霹雳数十震，房屋动摇。电光一闪，窗纸飒然有声，是时人人自危，莫测其变。次早始知雷击者凡十数处，抚军署前左首旗竿劈去其半，碎裂处爪痕如梳，约深三四分许。火药局前池中击死大蛇一条，约丈许。其余墙垣倒塌，栋折榱崩者甚伙。<br><br>渔翁游姓者，前数日梦有乞藏其家者，翁辞以隘无所容。早起，即见有物如狝猴状，爪绿色，约长二尺许，踞屋脊上，时移其前后屋瓦，余无他异。是日雷作，邻人见电光如金绳数十条盘游姓屋上，屋旁空地老柳一株，中空如竹，雷揭其皮殆尽，树身迸裂，如横置地上捶碎者，然其中黑煤累累，又如火焚。想其物被击时逃匿柳中，雷因击柳取去，然究不知何怪也。<br><br>后数日，有自黄湓来者，云是日雷声甚小；有自桐城来者，问之，不知也。黄湓距皖三十里，桐城百里，不同如是。