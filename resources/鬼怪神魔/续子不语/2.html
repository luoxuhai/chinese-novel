<font color="#cc0000">犼</font>常州蒋明府言：佛所骑之狮、象，人所知也；佛所骑之犼，人所不知，犼乃僵尸所变。<br><br>有某夜行，见尸启棺而出，某知是僵尸，俟其出，取瓦石填满其棺，而己登农家楼上观之。将至四更，尸大踏步归，手若有所抱持之物。到棺前，不得入，张目怒视，其光睒睒。见楼上有人，遂来寻求。苦腿硬如枯木，不能登梯，怒而去梯。某惧不得下，乃攀树枝夤缘而坠。僵尸知而逐之。某窘急，幸平生善泅，心揣尸不能入水，遂渡水而立。尸果踯躅良久，作怪声哀号，三跃三跳，化作兽形而去。地下遗物是一孩子尸，被其咀嚼只存半体，血已全枯。<br><br>或曰：尸初变旱魃，再变即为犼。犼有神通，口吐烟火，能与龙斗，故佛骑以镇压之。<font color="#cc0000">地仙遭劫</font><br><br>乾隆二十七年，杭州叶商造花园开池得二缸，上下覆合。疑有窖，命人启之，则一道人趺坐在中，爪长丈许，绕身三匝，两目莹然，似笑非笑。问：“系何朝之人？”摇头不答。饮以茶汤，亦不能言。商故富豪，喜行善事，蒸人参汤灌之，终不能言，微笑而已。商意是炼形之地仙功行未满者，将依旧为之覆藏。其奴喜儿者，想取其爪夸人以为异物，私取剪剪之，误伤其身，鲜血流出。道人两眼泪下，随即倒毙，化枯骨一堆。<br><br>余按《南史》列传载，有人掘地开棺，见一女子，自称将成地仙，慎无伤我。掘者利其金钏，断腕取之，遂血流而化枯骨。方知古今事往往相同，殆劫数也，事见《王元谟传》。<font color="#cc0000">张阎王</font><br><br>杭州有张秀才者，素无行，武断乡里。一日过友人家，闻某村有女巫能呼召鬼神，从者甚众。张往观之，巫正作法，观者如堵。张上前手披其颊曰：“汝妖言惑众，罪不可逭。若我作阎王，必斩汝。”观者群散去。未几，巫果病落头疽而死。人因呼为“张阎王”。<br><br>又数年，张小病，见两公人，素不相识，邀之同行。走至一署，殿宇辉煌，两神卷帘左右坐，中一神座，前垂帘，面不可见。张问：“神何故见召？”神云：“女巫告君，故召讯君。君定渠之罪甚当，原无冤枉，但君亦非正人，须自将生前作恶共有多少，一一自首。”令左右授以简板，自书其上。张援笔直书，两面写完，尚觉未尽。神观之曰：“只此数案，业已足矣，君自拟应得何罪。”张思之良久，曰：“应遭雷击。”神曰：“不足蔽辜，当击三次。”命卷起殿中帘，教张仰视，俨然己像。始悟前身即阎王，因有过恶，又轮回人世也。俄而两公人复来送张回里，如梦初觉，汗流浃背。自是改过为善，一洗前非。<br><br>忽一日，雷电交加，震死于地，既而复苏。又数月，看戏于台下，雷电又至，张知击己，叫众人急避，果震死。少顷又苏，踉跄而归，训蒙于乡。又一日，雷声殷殷，绕屋不止，渠恐第三次击死未必能活，因潜身于黑漆桌下。霹雳一声，烧毁牀帐，张竟得免。心知劫数已过，仍理举子业。<br><br>两年，举孝廉。会试不第，随其戚梁阶平中丞赴湖南巡抚任。路过汉阳，闻有某术士算命极灵，往访之。术士云：“君此去小有佳处，但寿命已尽，只可一年即回，不可留恋。回来仍来一晤，我有要事奉托。”张思其言，如期便回。再往访之，其人已死，留札一函。启视之，乃乞其带榇归里也。张为载棺回杭州，未一月，无病卒于家。<br><br>余按《广博物志》云：“雷火所及，金石俱消，惟漆器不坏。”张之第三次得免，或以是耶？<br><br><font color="#cc0000">梁氏新妇</font><br><br>杭州张孝廉来云：梁氏新妇娶未数日，忽然痴矣，口作北语，呶呶不解。细察之，乃其亡兄之口脗。其兄为姚河台之子，作广西同知，卒于任所。口称新妇为妹，云：“有要紧事，请主人面谈。”适主人有足疾，不能登楼，乃请其夫人登楼。新妇云：“我来无别话，只要替造一斗姥阁，我便去了。”夫人却之云：“汝要奉斗造阁，是姚家事，与梁氏无干。”乃云：“我与妹皆前生是斗姥侍者也。今姚氏家贫无力，非梁氏不可。如不依我，我便同妹去复原位了。”夫人不得已许之。新妇云：“非立誓赌咒，我不信也。”于是家人皆以为不可，与争辩良久。姚公子生平并非佞佛奉道者，死后忽要奉斗，殊不可解。<br><br>杭州故事：新婚妇手执宝瓶，内盛五谷，入门交替。梁氏新妇执宝瓶过城门，司门者索钱吵闹，新妇大惊，遂觉恍惚。后吃符水，神魂少定，曰：“我有三魂：一魂失落于城门外，一魂失落于宝瓶中，须向两处招归之。”家人如其言。新妇曰：“城门外魂已归矣，宝瓶中魂为米柜所压，尚不能出，奈何？”盖杭州风俗，以新妇所执宝瓶俱放米柜中故也。如其言，病虽差，而神气依旧恍惚。<br><br><font color="#cc0000">小婢入穴</font><br><br>张又言：其尊人星子先生督学江西，有小婢甚蠢，忽然伶俐，家人异之。<br><br>一日闭门洗浴，久而不出，呼之不应，窥之无人。撬门而入，则浴盆之水尚温也，四面窗关，纤尘不动，但地板上有小洞，仅容一鼠出入者。启板寻之，中有穴深丈许，婢卧其中，痴迷不醒。灌以姜汁，良久方苏，云：“一月之前，遇一少年妇人，待之甚厚，教之甚勤，其忽变蠢为黠者，皆此妇所教也。语我云：『我有冤，要你主人申雪。』我许之，而不敢上言。隔数日，妇来责我失约，我对以畏主人，故不敢。妇云：『你所说亦有理，我不怪你。我有绝好花园，何不同我往游？』遂拉至一处，有小小红门，狭室数间。我云：『并无可游，我要回去。』妇人云：『我与你且去小坐片时，养养足力。』忽闻外边喧嚷声，妇人惊避而走，方知你们来寻我。”遂拉之出穴，鬼亦杳然。<br><br>婢年十六七，随即嫁人，至今安然无恙，年已五十余矣。<br><br><font color="#cc0000">吹铜龙送枉死魂锅上有守饭童子</font>慈溪袁玉梁乩上扶出汪姓者，严州人，秀才，赴秋试，死于七里泷，飘荡无归，凭乩语人，云：水死者其初死时辄有人收管，入一处如今之班房，其主之者名司官，次日始查籍贯，遣卒解赴阎王。起行时，吹铜龙送之。铜龙以铜为之，曲其柄，如今之马上小喇叭状，声甚凄切。汪至冥府，王查其生平无大恶，释之，亦不令托生，亦无人拘管，听其飘扬，故得至此。并言鬼无乐趣，每苦寒冷，必欲就人身傍，吸其生气，始得融畅。倘吸气之时数鬼争挤，一有不慎，逼近人体，即有焦灼之患。<br><br>又怕大风，风起时，必伏地不能行，因风大即带有罡气，风着鬼体，其重如山，每望见风起，色如黑漆。遇大风时，如板片一般，片片擦鬼背而过，能令鬼体消铄。<br><br>又苦饥，辄入人家窃饭气为食，凡大家食脂多者，其饭气浓厚，食之耐饥；贫家饭气薄，不足供饱食也。窃饭时，锅上常有童子守之，童子属灶君所管，每见鬼窃饭气，必相追逐，故大家之饭亦不易得。其窃饭气，必俟饭熟开锅时，有风，则饭气四散，鬼以手攫之，如丝絮状，可抟而食。若无风，则饭气上达，为童子所守，不可窃也。<br><br><font color="#cc0000">打破鬼例</font>李生夜读，家临水次，闻鬼语：“明日某来渡水，此我替身也。”至次日，果有人来渡。李力阻之，其人不渡而去。夜，鬼来责之曰：“与汝何事，而使我不得替身？”李问：“汝等轮回，必须替身何也？”鬼曰：“阴司向例如此，我亦不知其所自始，犹之人间补廪补官必待缺出，想是一理。”李晓之曰：“汝误矣！廪有粮，官有俸，皆国家钱粮，不可虚靡，故有额限，不得不然。若人生天地间，阴阳鼓荡，自灭自生，自食其力，造化那有工夫管此闲帐耶？”鬼曰：“闻转轮王实管此帐。”李曰：“汝即以我此语去问转轮王，王以为必需替代，汝即来拉我作替身，以便我见转轮王，将面骂之。”鬼大喜，跳跃而去，从此竟不再来。<font color="#cc0000">道士留符</font><br><br>常州吴某，刑部郎中讳楫之祖，素好道。自京师归，店晤一道士，风采绝异，不带行李而宿。夜觇之，赤身而坐，气咻咻然从耳中出，蚊不敢近。旦起将行，吴询所往，曰：“我云游无定处。”吴拉之南归，供奉甚敬。居数年，临死授二符曰：“我受君恩未报，他日有事，可以此符镇压，所以谢君也。”<br><br>已而吴某卒，其夫人大病垂危，屡见鬼魅，夜遣婢环视。有仆素健壮，好酒有胆，设席于门外，已醉睡矣，梦一老者，随一童子，持壶杯各一，谓童子曰：“彼好酒，可令饮一杯。”童子将一杯置老仆脐内斟之，初觉甚热，后不能耐，乃大呼而起，咳嗽一声，口血已喷满地，从此鬼更猖獗。<br><br>未几，家人收拾地方，将停夫人之柩，偶在箱中翻出道士符，乃钉挂帐上。夫人久不言语，见忽诧曰：“帐上悬一明镜，中有甲冑将军持刀逐鬼，鬼尽远遁矣。”夫人从此病愈，又十余年而终。亲友中有病家借其符驱鬼，无不验者，旋竟失去。<br><br><font color="#cc0000">夺状元须损寿</font><br><br>康熙癸未，江南士子赴都会试。某解元负才傲物，陵轹同辈。每曰：“今岁状元，舍我其谁！”同辈不堪其侮。<br><br>既至京师，试期且近，同舍生夜梦文昌帝君升殿胪传，及唱名，则某果状元也，同舍生意窃不平。未几，有女子披发呼冤曰：“某行止有亏，不可冠多士，须另换一人。”帝君有难色，顾朱衣神问之。朱衣神曰：“万历间亦有此事，以下科状元移置上科。其人早中三年，减寿六岁，此例今可照也。”遂重唱名，状元为王式丹。<br><br>旦起，某大言如常，同舍生告之以梦。某失色曰：“此冤孽难逃。”匪特不思作状元，并不复应试矣。亟束装归，半途而卒。是科状元果王式丹也，寿六十。<br><br><font color="#cc0000">照心袍</font><br><br>钱塘钱荫庭云：曾从天津买舟回杭，同舟杨姓者，无锡秀才，日坐舟中，默默罕言。钱因其木讷，亦不与共谈。一日偶言因果，钱甚不信，杨因极言其有，且云一月内有数夜往阴间公差，专司钩取人命之事，皆以一纸票注其人名。若有一命之荣及侯王将相，必加一朱印，如人间官府牌票。其印文彷佛官印篆法，但不识其为何字。阎王讯问阳间善恶，先用一袍罩人身上，如人间一口钟之样。人着此衣，在生暧昧亏心之事不觉自吐。阴间待人极宽，人在阳间有一恶念，若复有一善念，即将前恶念销去。司此印者，前明于忠肃公掌之，至今尚未迁去。”<br><br><font color="#cc0000">罗剎国大荒</font><br><br>赵依吉临安归，遇僧说本年二月六日有临安二人，一姓赵，一姓李，贩猪，来卖于杭州。到半途，赵猪已卖矣，欲先归。李姓者要与同归，赵不肯，李怒骂曰：“汝虽行，必有恶鬼拦阻，不得到家。”某恶其言，祷于玄坛庙而行。<br><br>至大桥渡，夜已二更，果见前四人：蓬头恶面，七窍流血，环而围之。渠恃勇欲挥拳，一鬼以黑帕直套其头，便觉冷气攻心，口不能声，倒于地矣。群鬼以泥塞其口、鼻。忽前有人持棍来赶散四鬼，以手提赵掷之曰：“我将来救汝，我即玄坛神也，此四鬼者，因昨年罗剎国大荒，饿鬼无处觅食，故逃入中国作祟。汝所遇者，罗剎之饿鬼也。但子虽脱于祸，恐有后患，须到家后用香十三枝，自灶前点至门外，方可脱然。”<br><br>赵惊醒，不料其身已卧自家门外，乃望空拜谢。如其言，果无恙。<br><br><font color="#cc0000">绍兴李先生</font><br><br>绍兴李直颖，作幕山东太谷县。夜眠书斋，有老人伸靴于坑下曰：“我山阴人，亦幕客也。死不得归，奴窃银信衣服而逃，至今家中犹未能知，求君为我寄信到家。”李曰：“不必寄信，我即日要返舍，归时即送君柩归可也。”鬼大喜拜谢，且曰：“无以报恩，愿代为办案。”从此，李每宵熟寝而几上之案已办定矣，一时有神明之称。逾年，送其柩归，其妻子泣迎于门曰：“昨夜梦老相公灵輀而还家，故在此相迎也。”<br><br><font color="#cc0000">怨气变蛇</font><br><br>亳州贡生郜某，家颇富，住城西五里，地名小镇。家多豪仆，皆倚主人之势，横行乡曲。乡民陈老有田数亩，与郜宅相近，禾稼屡被郜家骡马践伤，与之理说，反受豪奴辱詈。陈老自度势不相敌，莫敢谁何，致成膈疾，年余将死。<br><br>一日，唤工人至家作棺，谓工人曰：“棺后为我开一小穴。”闻者皆诧之，问其故。陈老曰：“我被郜某欺，气而死，自谅生不能报仇，欲死后变蛇，以食郜之心肝，方泄我恨。”工人笑而从之。至晚，工匠归过郜宅，咸以此事为新闻，笑语喧哗。适值郜某闲立门外，见众人狂笑，因内中有素熟识者，问之，其人即将陈老语相告。郜惊曰：“我实不知。”<br><br>明日清晨，至陈家云：“前事皆家人放肆，故亲来请罪，望翁宥我。”陈老曰：“公果不知，能将家人某某等当我面责处，我即不恨公也。”郜曰：“可。”即邀陈老至家，将家人重责，又着叩头陪礼，并留之小酌。陈老大悦，即能进饮食。忽胸中作呕，吐出一物，长尺许。众视之，乃一小蛇，游于痰沫内。郜骇然曰：“非我今日请罪，则翁必化蛇来报矣！”自后陈病亦愈。<br><br><font color="#cc0000">心经诛狐</font><br><br>钱唐秀才郑国相，有妹适罗氏，于康熙甲申十月初旬夜坐，忽有风从窗隙中入，微有气息，旋见一少年满妆美女嬉笑而至，后随一毛物，不满三尺，身披半臂。美女与妹言笑，不觉随之而行，或山林，或城市，来往轻疾，不知其魂之离体也。或僵卧三五日方苏。妖戒勿泄，泄必害其性命，故不敢语人。其家以为病疯如此者。至乙酉八月，国相远归乡试，延妹回家，中秋晚，再四诘之，始吐其实。是夜，妖即闹至五更而去；次夜复至，妹即晕绝。国相拿妹衣领，朗诵《心经》，始得释回。每日因虔祷所供大士前，愿刊施二千余部，除妖救妹。是夜妖至，举家朗诵大士宝号，饭顷始苏，云：“正在危急之际，空中现大士，呼：『孽畜，何得至此？』妖应曰：『因饥觅食耳。』大士叱之，随去，以手向妖一指，腾空而起，妖亦不见。”众觉旃檀香满室，妹得安寝。次日午后，忽又女魂附体，口作北音。国相取《周易》镇之，彼云：“『干元亨利贞』，我曾读过，不须取来。”口中只唤“还我胡三歌来”不绝。因一一询之，云：“我姓缪，唤缪三姑。年十六岁时，池边采荷花，见一美女与我笑语，云是汪大姑，背后随者即胡三哥，名叫将恒，自称天下老狐第三，故儿胡三哥。我被其迷，因此而亡。汪大姑得脱生去，今已四十二年。我依倚胡三哥，寻一替代。去年十月，连你妹子寻有三人，期在一年之内，三人中必将一人收尽眼光，方可替代。今胡三哥被收，我无所归，奈何？”国相云：“汝何不归母家、夫家？”云：“母家远在江西，不能去。七月间，见兰盆会上丈夫抢食，想已不在人世矣。”言讫凄然。国相允以诵《心经》三百卷超度，才即合掌礼谢云：“得此，我可再生人世。你为我先诵两卷何如？”国相每诵一卷，缪即念阿弥陀佛一声。诵至三四卷，乃云：“不须多诵，若多，则太重了，我手不能持。”并索烧酒、牛肉、银锭五百、烟筒、荷包，一一从之，起身作礼致谢而去。饭顷，妹病始苏，作呻吟声云：“我被缪三姑藏山洞中，正在啼哭，忽见缪三姑面色微红，似有酒气，胸怀银锭，口含烟筒，手捧白纸经卷，口称『般若波罗密多』而来，云：『汝父兄念汝，领汝回去。』走得脚痛，故呻吟也。”<br><br>次早，忽又作缪语云：“菩萨不忍将胡三哥杀害，不过拘系而已。今闻胡三哥要打千尺深地洞逃出来，害汝妹性命，我感你恩，故来报信。大相公可再求大士，使他不得逃出。”国相又虔祷大士前，愿再刊施《心经》千卷，共三千卷，并将此胡三哥为怪之事载于经后，普劝世人。祷毕，缪三姑云：“如此甚好，但昨日与我的银锭，虚数不敷。”又云：“《心经》被人来夺扯碎了，烟袋因狗叫心惊失掉了。今要银锭一千，裙袄二副，仍要烟袋、荷包、烧酒、牛肉。许我《心经》，可先念三十卷，须做一纸箱，开箱对箱朗诵，自然卷数在内。”又云：“九月初一日，可斋供大士，将你妹子归依菩萨，取名观贞。打一银锁，将法名凿上，挂在胸前，以避凶灾，以保年寿。”于是一一备办，候暮而送。又云：“此刻大士已带了胡三哥到城隍处，你妹子亦去赴审矣。”<br><br>黄昏后，妹苏曰：“城隍庙审事，回来备说。先在庙门外见城隍神接大士上殿正坐，城隍在下侧首旁坐，我跪大士侧边，胡三哥跪丹墀下。大士向城隍说了此话，城隍就向胡三曰：『孽畜，何得扰害生人？』胡三答曰：『我原在新官桥里住，因桥拆造，借居罗家空楼。此系女鬼，他来跟我觅食的。』城隍即令判官查我父母及吾兄之籍，又查罗宅之籍。查毕，叱曰：『他是生人，如何说是女鬼！』喝令掌嘴。掌毕，复抽签掷地，将胡三哥重打三十板，曰：『我处亦不究你，解往真人府去治罪。』随点役二人，备文解去。解差手执红棍，将胡三哥锁押而去。大士出庙升天，我亦出庙门，缪三姑领我回来。”于是延巫祭奠缪三姑，相送而去，不复来矣。<br><br>至二十六夜，其妹夜半梦前解差二人，一人手执长枪，枪上挂一毛头，带有血痕，曰：“胡三已正法矣。”妹惊醒。次夜，甫就枕，即有一毛头滚地而来，将女左臂带衣痛咬一口。随即喊叫，其头不见，只见左臂衣上染有血痕。自此，或昼或夜，每见毛头在脚边滚来滚去。<br><br>九月初一日，依缪三姑之言，置锁凿名，斋供大士。妹见大士吩咐：“胡三已经正法，你终身勿往东南去。汝兄许缪三姑《心经》三百卷，他得此经，已成地仙矣。我之《心经》重大，汝兄须加敬奉。”大士又取香灰在女头上书符镇之而醒，于是国相同妹叩谢。但滚地之头不时来搅，国相亦每夜梦与人殴击，不见其形，但觉有一不满三尺之黑物而已。忽悟《心经》佛力浩大，可以解冤释结，超度苦魂，又向大士前再拜，愿诵《心经》三百卷，超度胡三，以解此结。于是毛头亦不复再见。此皆国相亲历之事，向人言之。<br><br><font color="#cc0000">旱魃有三种</font><br><br>一种似兽，一种乃僵尸所变，皆能为旱，止风雨。惟山上旱魃名格，为害尤甚，似人而长头，顶有一目，能吃龙，雨师皆畏之。见云起，仰首吹嘘，云即散而日愈烈，人不能制。或云：天应旱，则山川之气融结而成。忽然不见，则雨。<font color="#cc0000">鬼脚甚香能行经受胎</font>宁波周秀才，在于潜署内作幕。久之，形状羸瘦。同事疑之，叩问，总言无他。一日同食西瓜，客有言鬼无脚，周忽云：“鬼不特有脚，且女鬼之脚甚香。”群问：“何所见？”周颇悔失言。众再四诘之，始言于某夜月光下有所感触，对月长叹，忽见对过廊下，有一妇人，甚美，亦对月长叹。周初疑为署中人，坦然不惧，讯其所叹何故，遽答曰：“子不知我之所叹，犹我之不知子之所叹也。”少顷，周闭门而睡，心悔月下逢此美妇人，惜未细谈。忽闻窗外小语云：“君果有意，当于明夜月下再会。”至次夜，周屏僮仆，相俟月下，久不至，疑其爽约。至四更，忽见妇人踉跄而来曰：“我为君驰千里而来。”叩之故，曰：“今夜往江南六合祝盟姊寿，去时有同伴数人。恐久留失约，故撇同伴独回。途间恐遇虎狼，胆怯行迟，故后期。天且渐晓，不能缱绻，如君必欲相会，可与僮仆分居，恐与阴阳有犯。”如其言。奴知主人室中有鬼，坚不肯移。周大怒，奴始从之，然每夜必窥探主人之室。妇人遂不至。久之，僮亦释然，不复来扰。忽妇人至曰：“君毋畏，我系前幕友某人之妾，松江人。偶小疾，为庸医所误，遂殁。以阳寿未终，冥籍不收，可以闲游。查《露水夫妻簿》上，与君有缘，但注定只应交媾一百十六次。若无人知，则相处可长，否则，缘尽便散。”又云：“君外尚有一人，亦有夙缘，应数百次，不知何日得会。自此后可为地仙，不复轮回。且我行径受胎，皆与人同，奈君命中无子，我不能为君嗣续耳。”从此，周形神愈惫。<br><br>同人知其事，促之归。周亦以同人皆知，身不能安，遂归宁波，身渐充肥。周每与女交，用红圈印于宪书月日之下，同人数之，得一百十六圈。<br><br><font color="#cc0000">王弼</font><br><br>王弼，字良辅，秦州人。行医延安，遇巫王万里与从子尚贤卖卜龙沙，忿其语侵，坐折辱之。万里恚甚，驱鬼物惧弼。<br><br>弼夜坐，忽闻窗外悲啸声，启户视之，空庭月明，无有也。翌日，昼哭于门，且称冤。弼乃祝曰：“岂予药杀尔邪？苟非余，当白尔冤。”鬼曰：“儿阅人多，惟翁可托，故来诉翁，非有他也。翁若果白儿冤，宜集十人为证佐。”弼如其言。鬼曰：“儿周氏女也，居大同丰州之黑河，父和卿，母张氏。生时月在庚，故小字为月西。年十六，母疾，父召王万里占之，因识其人。母死百有五日，父昼卧，兄樵未还，儿偶步墙阴，万里以儿所生时日禁咒之，儿昏迷瞪视不能语。万里负至柳林，反接于树，先剃其发，缠以彩丝；次穴胸割心肝暨眼舌耳鼻指爪之属，粉而为丸，纳诸匏中；复束纸作人形，以咒劫制，使为奴。服役稍怠，举针刺之，痛不可言。昨以翁见辱，乃遣儿报翁，儿心弗忍也。翁能怜之，勿使衔冤九泉，儿誓与翁结为父子。在坐诸父慎毋泄，泄则祸将及。”言讫，哭愈悲。弼共十人者皆洒涕，备书月西辞，联署其名，潜白于县。<br><br>县审之如初，急逮万里叔侄鞫之。始犹抵拒，月西与争，反复甚苦，且请搜其行橐，遂获符章印尺、长针短钉诸物，万里乃引伏云：“万里，庐陵人，售术至兴元，逢刘炼师，授以采生法，大概如月西言。万里弗之信，刘于囊间解五色帛，中贮发如弹丸，指曰：『此咸宁李延奴，为吾所录，尔能归钱七十五万缗，当令给侍左右。』万里欣然允诺。刘禹步焚符祝之，延奴空中言曰：『师命我何之？』刘曰：『尔当从王先生游。先生，仁人也，殊无苦。』万里如约酬钱，并尽受其术。复经房州，遇邝生某，与语意合。又获耿顽童者，亦奴畜之，其归钱数如刘。戒万里终身勿近牛犬肉，近忘之，因啖牛心炙，事遂败，尚复何言。”县移文丰州，追和卿为左验。和卿来，心颇疑之，杂处稠人中。弼阳问：“谁为尔父？”月西从壁隙呼曰：“黑衣而蒲冠者是也。”和卿恸，月西亦恸，恸已，历叩家事，慰劳如平生，官为具成案上大府，将定罪，而万里死于狱。初，弼诉县归，亲宾持壶觞乐之，忽闻对泣声，弼询之，鬼曰：“我耿顽童、李延奴也，月西冤已伸，翁宁不悯我二人邪？”弼难之，顽童曰：“月西与翁约为父子，吾独非翁儿女邪？何相遇厚薄之不齐也？”弼不得已，再往县入牒。官逮顽童父德宝、延奴父福保至，其所言皆验。自是，三鬼留弼家，昼相随行，夜同弼卧，虽不见形，其声琅然。弼从容问曰：“门当有神，尔曷从入？”月西曰：“无之，但见绘像悬户上耳。”曰：“吾欲爇纸钱赐尔何如？”曰：“无所用也。”曰：“尔之精气能久存于世乎？”曰：“数至则散矣。”<br><br>顽童善歌，遇弼饮，则唱汉山东调为寿。弼连以酒酹地，顽童辄醉，应对皆失伦。客戏以酰代之，顽童怒曰：“几蜇吾喉吻！何物小子，恶剧至此？”哓哓然数其阴事不止，客惭而遁。月西尤号黠慧，时与弼诸子相谑，言词多滑稽。诸子或理屈，向有声处击之，月西大笑曰：“鬼无形，兄何必然，徒见其不智也。”凡八阅月，始寂寂无声。<br><br><font color="#cc0000">萧总管求焚</font>戚南元为归安知县，有萧总管祠甚灵，庙壮丽特甚。一日过之，值赛会之期，聚数千人，戚告于神曰：“天久不雨，若能禳神得雨则善；不尔，庙且毁，罪不赦也。”舁木偶于桥上，竟不雨，沉之水中。数日，舟行，忽木偶自水跃入舟中，侍者失色走报曰：“萧总管来！萧总管来！”戚笑曰：“是总管求焚也。”命系其舟侧。顾岸傍有社祠，别遣黠隶易服入祠，戒之曰：“伺水中人出，械以来。”已而果然，盖诸赛者贿没人所为也。遂焚之，而杖作伪者。<br><br><font color="#cc0000">全州兵书匣乃水怪奔云之骨</font><br><br>乾隆丙辰，余过广西全州，见绝壁之上有匣，似木非木，其上无盖，舟人云诸葛亮藏兵书处。甲辰，余再过全州，已将五十年矣，仰而谛视，丝毫无损，疑世上焉得有此不朽之木。后广西布政司奇公过其地，用千里镜测之，的是木匣，非石匣也。其下江流迅急，舟难久停，心中终以为疑。<br><br>后阅《涌幢小品》云：嘉靖皇帝常遣南昌姜御史往取兵书。姜架云梯，募健卒缘梯而上，乃一木棺，厚尺许，黄黑色，其上有盖。启之，中有白骨，头颅大如车轮，两牙长一尺余，锋利如刃，遂取以下。御史据实奏闻，瘗其骨于山侧。是夜，姜梦一虎头人，长丈余，撞门而入，瞪目怒曰：“余，水神巫支祈之第三子奔云是也，能出入风云，吞啮虎豹。当禹治水时，我父子与之大战。我败伏山泽中，伯益来放火，几为所烧，我咬伤伯益之指而逃。禹王大怒，命天将庚辰用神霄剑斩我，掷尸江中。其时我父尚在，命群水怪取阴沉木为棺，葬我于此。将来劫满时，我尚想下世报仇，汝乃命某卒来剖棺戮尸耶？然汝贵人也，奉天子命而来，我不能害。彼破棺之卒，吾将取其命矣！”言毕而去。次日，卒果暴亡。余按阴沉木乃洪荒以前之木，经过劫灰者，万年不坏，以故历千百年巍然不朽。其盖被姜御史所取，故今犹暴露也。余丙午游武夷山，见大藏山洞之虹桥板森森架立，恨无姜御史其人者，架云梯取而视之。