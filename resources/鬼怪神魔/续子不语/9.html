<font color="#cc0000">淫谄二罪冥责甚轻</font><br><br>老仆朱明死一日而复苏，告人曰：<br><br>我被阴间唤去，为前生替人作债负中证，两造互讦，必须我到，才得明白。我见阎罗王之后，据实剖陈，其案遂定，放我还阳。我出殿门，见柱上有一对联云：“是是非非地，明明白白天。”我叹赏之，以为不愧神明口气。<br><br>正徘徊间，见有一群托生之鬼从堂上下来，大半多不相识，只有一女子、一老叟，皆我邻也。女有淫行，叟谄富家，以为此二人者，必坠阿鼻地狱矣。及判官走过，手持托生簿，因而问之。判官曰：“某妇甚孝，故托生山西贵人家为公子；叟甚慈，故托生山东为富家女。”<br><br>朱大不服，曰：“我素知某妇不端，某叟没品，俱得托生好处，然则阎罗衙门，何得为是是非非、明明白白乎？”判官叹曰：“此乃所以谓之是是非非、明明白白也。何也？男女帷薄不修，都是昏夜间不明不白之事，故阳间律文载：『捉奸必捉双。』又曰：『非亲属不得擅捉。』正恐黯昧之地，容易诬陷人故也。阎罗王乃尊严正直之神，岂肯伏人牀下而窥察人之阴私乎？况古来周公制礼，以后才有『妇人从一而终』之说。试问未有周公以前，黄农虞夏一千余年史册中，妇人失节者为谁耶？至于贫贱之人，谋生不得，或奔走权门，或趋跄富室，被人耻笑，亦是不得已之事。所谓『顺天者昌』，有何罪过而不许其托生善地哉？况古人如陈太丘吊张让而解党祸，康海见刘瑾以救李崆峒，贬其身而行其仁，功德尤大，上帝录之入菩萨一门，且有善报矣。至于因淫而酿成人命，因谄而陷害平人，是则罪之大者，阴间悬一照恶镜，孽障分明，不特冤家告发也。”朱闻之大悟而醒云。判官亦其族叔，名启宏，作黄冈州吏目，生前以端谨闻。<br><br><font color="#cc0000">人寿有定阴间不能增减</font><br><br>六合程某，平素不信鬼神之事。年六十余，患病不起，不纳谷者四十余日。忽一日谓其妻曰：“我病不起矣，但两孙婚有日期，我不能一见孙妇，人必笑我没福，盍作速料理，以慰我心。”其妻子如其言，仍两新妇到牀前拜见。程喜动颜色，曰：“吾明日可以去矣，可于次晨即扶我起，便穿入殓之衣。”<br><br>家人以蟒服进，命斥去之，曰：“我并未作官而着此服，必为群鬼所笑，仍衣常服可也。”服毕，良久曰：“有二人在外相待，可烧纸钱具酒肴待之。”妻问：“何人？”曰：“俞龙、江辛。”二人者，已死之人，曾舍身为城隍役卒者也。言毕，沉沉睡去者将一日，忽醒曰：“扶我起，将殓衣暂脱，城隍夫人生日，宾客来往甚忙，无暇点名，故俞、江二人仍放我回来，后日方去听候发落。”依旧吃梨汁清茶者。<br><br>又二日睡醒，命取衣穿，曰：“我此番真去，不复归矣。但家中子女多向城隍烧香借寿与我，或愿减五年，或愿减十年，虽是他们孝心，恰都好笑。人之年寿，各有定数，非比他物，可以通挪。但有一件奇事，我望见城隍，有素不认识之妇人替我涕泣讨情，放我还阳，城隍摇头不允。我大起疑心，盘问二皂隶：『此是何家妇女？』曰：『唐李氏也，君不记三十六年前之事乎？李氏嫁唐某而夫亡，此妇事堂上姑，送其终，又替其夫承继一子，事毕，再拜灵前，自缢而死。君重其节，托人教唐氏小叔递呈请旌，一切费用，俱是君包揽而去，何竟不记耶？』”程闻之，恍然如昨日事，且知城隍摇头者亦因人寿有定，非城隍所能减增也。言毕，又吃梨汁数杯而逝。程君之子号石泉，亲为余言。<br><br><font color="#cc0000">关帝血食秀才代享</font><br><br>某生员请仙，一日，关帝临坛，某以《春秋》一段问之，乩上批答明晰无误，批讫遂去。某归家后心窃疑之，云：“关帝忠贯日月，位至极尊，如何以一纸之符，即能立刻请到？”心甚不服，欲拟表文一道，焚于上天控告。<br><br>正作表文间，忽闻扣门声，某启户视之，而不见一人，某愈怒，提笔又做。忽案头有人云：“相公缓笔。”某问：“尔系何人？”答云：“我即临坛之人，实系唐朝秀士。因被乱军所杀，魂魄落在庙中殿下，朝夕打扫殿宇。圣帝怜我勤苦，命我享受庙中血食，并非关帝也。”某大笑，即欲焚表，案头人又云：“缓焚。”某又问：“何故？”答云：“若焚表文，仍是控告我，总求相公，将表文放入水中，磨灭字迹，方于我无碍。”某又问：“关帝到底有临坛时否？”答云：“关帝只有一尊，凡天下各庙中血食，皆系我等享受，惟天子致祭，方始临坛。”某问：“何以知之？”答云：“曾有修炼数千年之狐狸闻天子致祭，一月前斋戒沐浴，遂往窥伺。七月前，见周将军临坛打扫坛舍，红光满室，妖魔尽被烧死，故知天子致祭之期，关帝方临坛云。”<br><br><font color="#cc0000">恶人转世为鳖</font><br><br>扬州胡姓有子颇慧，年将二十。将娶之前数月，忽得颠疾，饮食眠动不时，若明若昧，自言自笑。一日，在牀上坐语其父母曰：“儿于昨夜奉岳神命署本县城隍事，本县旧有积案十件未结，命儿公正办理。儿恐错误，需请幕友，细思惟有受业某师素称理学可信，可速备礼请之。”时某师已故多年矣。少顷，忽起立云：“师至！师至！”喃喃刺刺不休。家人旁听，竟是两人问答，声音笑态，毕肖平日，云“十案中有七案仍从前议，其余三案，一当斲头，一当剁手，一当充军。”<br><br>其时因医言其病须滋阴，买一鳖，于灶下引其首而斩之。鳖头落地，怒目狰狞可骇。相隔卧房其远，其子忽于牀上大喝曰：“这恶人应当斩罪，还有甚么不服，斲去还敢怒目视我耶！”家人祈祷城隍庙未回，其子又于牀上云：“太爷何故烧香于判官面前，他如何当得起太爷一拜？”十案俱有姓名，细访之，皆系已死境内积恶昭昭在人耳目者。<br><br><font color="#cc0000">奸夫死后报仇</font>仪征县役何二，曾与一妇奸好。其妇有旧好胡四，往来多年，妇利其财。后渐穷窘，妇渐疏之，何复凌之，遂至郁抑而死。妇夫亦死，妇遂归何，竟为夫妇，数年颇有积蓄。<br><br>何原有妻已故，曾生一子，忽得狂病，持刀弄斧，见此妇来，即欲手刃，云：“我乃胡四，你家用我数千金，财尽心离，更从何姓，如此快活。我死不甘，已诉于神，准我报仇。”医治不效，延僧请道，修斋祈祷，一无灵效。如此数月，其子骨瘦如柴。忽一日叫戏演唱，又忽跨驿馆中马狂奔街市，又忽将家中对象打碎，将银钱搜寻出散与他人，云“神许我将你家财荡散，再讨你儿子的命”云云。至今其子现存，而家资已空。<br><br><font color="#cc0000">董刺史雪冤</font><br><br>董公溶任海宁州时下乡踏勘，有旋风迎舆来，左避左随，右避右随。公异之，祝曰：“若有奇冤，可在舆前三旋而退，吾当命役从汝指引。”祝毕，果如公谕，遂令干役随风查察。至僻壤处，入墓而殁，稔知为某解元女公子墓，禀复，公立为传讯。据称其女是暴病夭殇者，公不之信，即欲起墓检验。某乃索公“无故开棺”笔据，方许启墓。公不得已，与之。及启验，果属病亡，公颇自悔，亦惟候告听参而已。<br><br>乘舆返，行未数武，旋风复来，公益惊，停舆细思，忆及墓内搁棺石板下当有故，复回至墓。揭石验之，又得一棺，开检，亦一女尸，而貌如生，倾国姿也，遍体鳞伤。讯系解元威逼，强奸不从，受伤身死。公遂按律详革科断，昭雪其冤而旌表之。<br><br><font color="#cc0000">刘老虎</font><br><br>刘名捷，江右人，绰号老虎，强而有力，为一乡之无赖。<br><br>夜饮醉，归来途间，觉酒上涌，扪壁以行。遇门便入，认为己家。足力惫软，倒地而卧。五更尽始醒，闻人问曰：“某人何在？”答曰：“在某洞。”又问：“此番是谁？”答曰：“某某。”共若干名，刘之姓名在内。自想不知所犯何案，系何衙门拘讯。因仰自视，天亦渐明，细认乃知是土地庙中，遍寻杳无人迹，大为奇异。因思某洞离此不远，无妨一往侦察，遂飞步至其洞，果有大汉鼾睡正熟。自思大汉雄健，未可软说，乃拔佩刀抓起大汉，将刀置其喉间。大汉惊问：“何作？”刘曰：“汝是歹人，尚问我耶！”大汉曰：“我是过路客，何以指为歹人？”刘曰：“既是过客，缘何不投歇店，行踪诡异？若不实言，吾先杀汝！”大汉急曰：“我实奉官差拘犯人。”索票观之，第一人即刘也。问犯何事，要其救释。大汉曰：“是大数注定，上帝所命，岂予敢徇纵耶？”刘曰：“如是，杀汝亦死，释汝亦死；均之死也，不如与汝同死。”复欲刺之。大汉摇手止之曰：“救汝。汝可自行咬破手指，血染吾票上，更易姓名，远徙他乡，或可小缓数年也。”刘如其言，见大汉出洞门就地一滚，化为老虎，咆哮入山去。<br><br>刘踉跄归，到家，天亦大明，遂改姓名，移居外府。从此改悔，不作无赖，习理生业，娶妻生子，寿至七旬。因亲友家拜斗，为病人作干保，刘思拜斗大事，岂可填写假名，缘将前事告之，填写真名而归。出大门甫数武，被虎衔去。<br><br><font color="#cc0000">屈丐者</font>苏州枫桥镇，乃客商粮艘聚集处。村尽头有古庙，为屈丐者所居。两足不仁，朝出暮归，不离枫桥左右。一日晨起，见厕旁有遗囊，拾而阅之，中藏白金数百，因思是过客所遗，吾薄命人，安能享此？且不知其作何勾当，一旦失之，有关性命，亦不可知。乃复归庙坐待。<br><br>午间，果有人飞步而来，顿足捶胸，状甚惶急，因问之曰：“君得无失物者乎？”客曰：“然，汝拾耶？”屈曰：“有之，但须陈说不谬，方可还君。”客大喜，为述若干封，若干数，是何银色，是何包裹，果相符合，屈乃携出付之。客见原银大喜，愿分半相赠。屈笑曰：“君痴耶？予不拜君全惠，而乃贪其半乎？且君损半，又不能了大事，请即速去，勿误我乞。”客不得已，检拾锭与之而别。<br><br>丐至街口，忽见一垂髫女，貌绝美，依父而哭，观者如堵，因问于众。或告曰：“是曹氏索债者将欲夺此女为偿，故悲耳。”问：“欠几何？”众曰：“十金。”屈闻怒曰：“盘剥私债，凶恶如此，设欠官项，又将如何！且十金亦小事，何为富不仁，竟至于此！”讵知债主在旁，闻言而怒，指屈问曰：“似汝填沟壑者，亦来说仁义耶？既出大言，可能为彼偿否？”屈慨然，即将前客所赠为之代偿，取归某之欠约而散。<br><br>曹之本意，原在女不在金，恨屈破其奸谋，乃贿捕役，指屈为贼，锁屈送官。吴县陈公深疑其冤，遗金客闻之，立即奔县，代为昭雪。陈公闻之，喜曰：“此义丐也。”照反坐例重惩捕役，并传枫桥各米行至，谕曰：“所有日收米样，俱着赏给屈丐，免其朝夕沿门求乞之苦。”且为披红，令肩舆送归。于是，此丐享日收石米之利。遂渐延求名医。遇道者与干荷瓣、茅朮各药煎洗，不数日，足病竟愈，与常人等。不十年间，便居然置大屋，娶妻室，作富翁矣。<font color="#cc0000">僵尸</font><br><br>绍兴有徐姓者新典巨宅，书屋三间，台榭俱备，为馆师章生设帐所。章夜读至二更后，忽闻东房启窗之声，疑为暴客，即于窗隙窥之。见一少妇玩月，登假山，攀树杪，逾邻垣去。疑是私奔行径，遂辍书息烛而寝。鸡鸣未曙，闻树头簌簌有声，似是赴阳台归来者。<br><br>凌晨，书童送汤沐至，问之曰：“东房为何人住？通内室耶？”童曰：“不通，乃前业主封锁之闲房耳。”章闻大疑，因往观之，则门封锁，窗闭如故；窥之，内有灵柩停焉。至夜留心观察，又复如是。章因秉烛启窗入观，则棺盖斜起，中空无所有矣。章生乃将棺盖代为扶起，取《易经》拆开，密铺棺上，然后归，登楼俟之。及五更时，见女从窗入，睹《易经》而却步，绕棺一周，旁皇四顾。举头见章，知其所为，拜而哀求。章生笑而不许。鬼曰：“汝若不下楼，吾即上矣。”章仍不听。鬼物乃变作青面獠牙状，腾踔直上。章遂眩而坠楼，不省人事。<br><br>迨书童送茶汤至斋，遍寻章生不得，乃与主人登楼观之。见楼下东房内似有人在，启关视之，则章生与女尸并卧地上。抚之，章体犹温，因共抬出灌救，半晌始苏，述其所见。具呈于官，为之查唤尸亲领埋，而尸亲已全家远出，因房无人看守，故为出典，至徐已三易其主矣，亦由僵尸为崇故耳。于是焚其棺，邻家子患鬼病者，从此绝迹矣。<br><br><font color="#cc0000">申氏自拶</font>张某为其子娶申氏女，成婚岁余，伉俪甚笃。一日，女痴迷不语，两手直垂下，忽举手合掌，八指交叉作拶状，痛苦异常，呼号欲绝。自不能开，左右代劈之，不能动，即使有力者共劈之，亦莫能动分毫。亟询其故，女则云：“有一妇人在我身后，使我至此。”言未毕，更大呼，两颊尽赤，似受批挞者。女不敢言，言则被拶更苦，惟呻吟而已。越时自开，八指皮肉红肿，又半时亦平复。女言动如常，惟不肯明言其故。自是，目必一二次，或三四次，其苦不可言，医药符箓皆不能治，至今犹然，不解其故。<br><br>或云：其女生性乖僻，在母家时，家本富饶，女每餐以水牌缮写肴馔，点撰而食。稍不适口，即詈骂并器皿碎之。婢女进茶，若指擎杯口，即碎其杯而重笞其婢，以为手不洁，不可近茶也。其所著裹衣，若一经浣濯，即不再服。或云：今之受拶，是暴殄之报，其信然欤！<br><br><font color="#cc0000">雁宕仙女</font><br><br>六合戴某，有子十八岁，貌清秀。闭户读书，忽然不见，其家各处寻觅不得。一日，忽从园中香橼树上飞腾而下，曰：“我某夕月下闲步园中，见一美女从空飞来，挟我上升。道：『我凡人也，如何上天？』女微笑，采香橼叶一片，令我踏上，当即腾空而起。到一高山顶上，有石门数十间，门内有亭台花草，无所不备。我问：『此是何处？』曰：『温州雁宕山也。天台小山，尚有刘、阮之事，况我雁宕又高天台一千余丈，而可无佳话流传人间乎？』与我遂成伉俪。诸石门中，俱有仙娥来往，老少不一。所说言语，都是玄经秘旨，不能记忆，但觉服食起居鲜华可爱，我乐而忘返。忽昨日谓我曰：『郎父亲明日八十生辰矣，不但郎宜归祝，即妾亦宜同去也。』又取香橼叶一片令我踏上，遂复乘云而起，又到家园。”<br><br>其家人邻佑闻此信，来观者如麻。忽闻异香扑鼻，空中闻箫鼓声，果有一绝色女子，珠冠玉佩，在云中作叩首状。每一跪起，则霞光四闪，百鸟皆鸣。家人正思攀留，而清风一起，其女与其子已冉冉携手而又去矣。其父思子，涕泣不止。或曰：此怪知礼，俟翁九十岁时，定与令郎再至也。<br><br><font color="#cc0000">生魂入胎孕妇方产</font><br><br>金山县有老农某月朔梦一青衣人似公差赍牒来，语之曰：“子本月十七数尽应死，因一生勤慎无大过，死后即托生某家为子，亦小康，寿考无虑也。我故先来告知，便时早处分家事，届期我来同子往投胎可也。”其人醒，遍告家人，悉以家事付儿子，不数日处置毕，拭巾待期而已。<br><br>至十二日夜，忽又梦见前青衣来促之行，农以未及期为辞，曰：“我固知之，第彼妇于初十晚偶失足致仆，损动胎气，不能待至十七，即于是夕坐蓐。儿已产，须生魂入窍，乃能饮食，今已三日，君若不行，彼不能生矣。”农寤，述其事于家人，复安枕而殁。<br><br><font color="#cc0000">女化男</font><br><br>乾隆四十六年，长沙西城之长安坊，地名青石井。有把总安姓者，一女五岁，与张守备家为养媳，其姑遇之严，少有忤，辄鞭笞交下，不胜其苦。十三岁，逃归父家。张向安索女，安以女未及笄，不愿鬻养姑家，且留家，俟有吉期，备礼遣嫁。张无奈，听之。<br><br>及女年十七，婿亦长大，张择期以告，安亦备奁具拟嫁女。女知斯近，而畏姑严，终夜哭泣，向天叩祷求速死，不愿出阁。母见女如此，颇怜之，曰：“汝徒哭泣求死无益，若吁天能变得男身，便可免嫁。”是夕，女梦一老人手持三丸，如弹大，二红一白，纳其口而去。比寤后，觉小腹极热，喉痛异常。不一炊顷，阳出于户，竟成伟男，项下结喉突起。惊疑以告母，验之不谬。安夫妇无子，只此女，一旦成男，喜甚，往告张。以事属怪诞，疑安捏饰赖婚，控于县。<br><br>时邑令山西党公兆熊拘女到案验之，貌犹是女，而阴头鲜红，确系男子，势难行嫁。命安将奁盗贴张，为代聘一女，以予其子。当堂令安女放脚剃发，脱珥着靴，改男装而去。<br><br><font color="#cc0000">人化鼠行窃</font>观察王某，以领饷到长沙，邑令陈公为设备公馆，将饷置卧室内。一夕甫就枕，气逆不能寐，展侧至三更。忽梁上仰尘中有物作啮木声甚厉，悬帐觇之，见顶板洞裂，大如碗，一物自上堕地。视之，鼠也，长二尺许，人立而行。王骇甚，遍索牀枕间，思得一物击之，仓卒不可得。枕畔有印匣，举以掷之，匣破印出击鼠。鼠倒地皮脱，乃一裸人。王大惊，喊，役皆至，已而邑令陈某亦来，视之，乃其素识乡绅某也，家颇饶于资，不知何以为此。讯之，瑟缩莫能对，王即坐公馆将动刑。<br><br>其人自言：幼本贫窭，难以自存，将往沉于河。遇一人询其故，劝弗死，曰：“我令汝饶衣食。”引至家，出一囊，令我以手入探之，则皆束皮成卷，迭迭重列，因随手取一皮以出，即鼠皮也。其人教以符咒，顶皮步罡，向北斗叩首，诵咒二十四下，向地一滚，身即成鼠。复付以小囊佩身畔，窃资纳于中，囊不大，亦不满重也。到家诵咒，皮即解脱，复为人形。历供其积年所窃，不下数十余万。<br><br>王因问：“汝今日破败前曾否败露？”曰：“此术至神，不得破败。曾记十年前，我见一木牌上客颇多资，思往窃之。化鼠而往，缘木牌上。突出一猫啮我项，我急持法解皮，欲脱身逃，而砉然有声，猫皮脱，亦人也，遂被执。究所授受，其人与我同师，其术更精，要化某物，随心所变，不必藉皮以成。因念同学，释我归，戒勿再为此。已改辙三年矣。缘生有五子，二子已历仕版，一子拔贡，尚有二子，思各捐一知县与之。敛家中银不足额，探知公饷甚多，故欲窃半以足数，不意遭印而败。”王因取皮复命持咒试之，则皮与人两不相合，乃以其人付县复讯，定谳始去。<br><br><font color="#cc0000">唱歌犬</font><br><br>长沙市中有二人牵一犬，较常犬稍大，前两足趾，较犬趾爪长，后足如熊。有尾而小，耳鼻皆如人，绝不类犬，而遍体则犬毛也。能作人言，唱各种小曲，无不按节。观者如堵，争施钱以求一曲，喧闻四野。<br><br>县令荆公途遇之，命役引归，托以太夫人欲观，将厚赠之。至，则先令犬入内衙讯之。顾犬曰：“汝人乎？犬乎？”对曰：“我亦不自知为人也犬也。”曰：“若何与偕？”对曰：“我亦不自知也。”因诘以二人平素所习业，曰：“我日则牵出就市，晚归即纳于桶，莫审其所为。一日因雨未出，彼饲我于船上，得出桶。见二人启箱，箱中有木人数十，眼目手足悉能自动；其船板下卧一老人于内，生死与否，我亦不知。”<br><br>荆公拘二人鞫之，初不承认，旋命烧铁针刺入鬼哭穴，极刑讯之，始言：此犬乃用三岁孩子做成。先用药烂其身上皮，使尽脱；次用狗毛烧灰，和药敷之；内服以药，使疮平复，则体生犬毛而尾出，俨然犬也。此法十不得一活，若成一犬，便可获利终身。不知杀小儿无限，乃成此犬。问：“木人何用？”曰：“拐得儿，令自择木人，得跛者、瞎者、断肢者，悉如状以为之，令作丐求钱，以肥其橐。”即率役籍其船，于船下得老人皮，自背裂开，中实以草。问：“何用？”曰：“此九十以外老人皮也，最不易得。若得而干之为屑，和药弹人身，其人魂即来供役。觅数十年，近甫得之。又以皮湿未能作屑，乃即败露，此天也！命也！只求速死。”荆公乃曳于市，暴其罪而榜死之，犬亦饿毙。<font color="#cc0000">韩铁棍</font><br><br>韩舍龙者，山西汾阳人，贫无居处，在邑中破寺栖止，佣工为生，勇健多力。一日归，见寺门外卧一道者，询知以病不能去，乃供养之，无德色。<br><br>如是三月余，道者病愈，谓韩曰：“感子厚义，无以报，今行矣，平生蓄有一物，食之力逾贲、育，兼可致富，以赠子。七十二年后，终当归我。第子富后，慎勿纳粟得官，徒耗寿算。”言已，口中吐一羊出，小如拳，置掌视之，乃粉所为，纳韩口中。方欲吞啮，羊从喉中直趋而下，道者以掌向韩脑后一拍，韩即晕仆于地。比醒，道者已不知所在，试举耰锄之属，悉轻如草。次日，乃往见主人，愿居其家为长作，俾买铁另铸作器为锄地。其所耕，十倍于人，日食米必三斗，他物称是。主以其勤而力，甚爱之。<br><br>一日，令载煤五千斤自他所归，车历土坂将下，骡蹷车倾，韩在后手挽之，徐徐而下，面色不动。主知其事，异之，诧其神勇，命随镖行押布至都。中途值盗，保镖客二人与斗，俱为伤死，韩手无械，拔道旁枣树扫之，盗尽靡溃，皆获焉。主自后即令押镖贩布，许分其余息，不令佣作。韩乃铸精铁为根，长丈有二，重八百斤。其用棍无法，亦无授受，惟恃勇力横击，无能御者，江湖皆呼为“韩铁棍”。盗贼莫敢犯其锋。其棍载在车后，非八人莫能举，而韩以只手取之，轻如草然。<br><br>一日至京师，方投寓，忽有人来访，自通姓名曰“山东白二”。韩素不相识，讶其突如，询来意，曰：“我闻君善用铁棍，曷以见示。”韩指车后令客自取之，客以只手轻取而下，谓韩曰：“君用此根，不知伤几许人。我仰其面，君试击我，能伤我，则君果为神勇。”韩不可，曰：“我与君无仇，何故以兵相戏？既与我角力，不若我屈一指，君能伸之，我即当敛迹归田，不敢驰驱道路矣。”乃环其食指。白以手钩韩指，韩俟其指入，乘势提而掷之地，白起曰：“我山东剧盗也，一生无敌，今竟让子。”嗣后，韩行山东、北直一路，如在家中往来。如是二十年，韩分息亦厚，乃辞主人，不复作镖客，主人犹载其棍行者二十余年。<br><br>韩归里置田产，生有二子，课农为业，年逾七十，自在场上看麦。忽有一山羊自场出，众咸以为晋地所产皆胡羊，此不知所从来，争逐之。羊入一枯井中，众欲入，韩争先跳下。见羊在井底。以手举之，向上一掷，不觉身随羊上。众在井外，见有白气一缕自井飞出，羊入云中，韩坐地上，气力兼无，共舁之出。寻亦无恙，然自是手无捉鸡之力，始悟道士还羊之说，神力已去。又活二十余年，至九十寿终。所用棍犹在韩庄，至今六十余年，无有能举之者。<br><br><font color="#cc0000">认鬼作妹</font><br><br>浙藩司更夫陈某，喜饮而胆最豪。一夕，巡伺垣墙外，时三鼓，月甚明，见一妇人，年十八九，容貌颇丽。陈念官衙禁地，必无私约者，心知非人，姑戏之，乃往握其腕曰：“子夜行，得无觅佳耦乎？我为若婿何如？”妇曰：“我非人，乃缢鬼也。”变其貌，甚狞恶。陈曰：“我闻鬼皆能改貌，卿即陋劣，我不嫌也。”鬼无奈，乃曰：“子姑舍我，有钱十五千与子何如？”陈问：“钱从何得？”鬼曰：“荐桥某钱庄有女，我明日往祟之，子须认我作妹，我教若与子钱十五千，其病即愈。但子得钱后，我在此勾当一二事，自后毋得再阻我。”陈诺之，鬼乃去。<br><br>明日午后，果有人来访陈，且曰：“汝妹为鬼太不良，昨日主人女出看戏，归为其所祟，百计求解，云必欲寻其兄来乃去，故招子往。”陈乃同往。入门，鬼即在内曰：“吾兄至矣！”大恸趋出。陈亦佯泣，相抱而恸。已而鬼曰：“吾兄贫，无以为生，汝家富，须予吾兄钱十五千作生计，我当去矣。”店主人不得已，如数予之，女疾果愈。陈得钱归。不三日，闻司廨中果有妇人缢死者。盖鬼求代，恐陈阻之，故行贿耳。<br><br><font color="#cc0000">蟒过岭</font><br><br>湖广武冈州，有水路可达。有赴武冈任者，挈眷由水路行，一路皆滩河，两山壁立，茂树密菁，惟日午见日而已。<br><br>一日舟行，闻上流滩畔有人敲锣鸣众，询之，曰：“今日蟒过岭，须停舟不得行，行则有失。”问：“何以知之？”曰：“我处烧山，向例有定期，蟒知之，先期半月相率自南而北，俟北路烧山，则又自北而南。时正十月，盖南路定期在初冬，北路定期在初春故也。其来日，早必有大风以阻行舟，便其横溪而渡。今早风大作，故知之。”问：“在何处？”曰：“相离里许，可望而见。”<br><br>俄顷风愈大，见两山树梢枝叶皆垂，露一蛇首，大如十石瓮，徐徐自山下剪溪过。其头入北山，尾犹在南山未尽，约计两山隔溪可三五百丈，如是者一食顷始尽。一蟒过尽，又一蟒来，长皆彷佛，以次相接而行，其体亦递小，一昼夜乃尽。土人云：“此黑蟒，性皆纯良，从不伤人。”<br><br><font color="#cc0000">食猴怪物名石掬</font><br><br>湖南至道州，路有一山，高数百丈，千峰环列，中有濂溪讲堂。山中最多猴，常出扰人。山脚居民数十家，皆漆户也。山产漆树，红芽初茁如香椿，食者多死，官为立石以禁。沿漆林而入，周遭五六里，隔一涧。过涧即入山径，樵路穿云，高可插天。<br><br>吾乡爱堂居士往游，远望崖侧，有似枯松，其毛遍覆数里，蠕蠕然，近视之，皆猴也，屏息而过。已历其上，俯视众猴，约有六七万，老少雌雄环集，呦呦皆有哭声，亦莫测何故。有顷，忽见二猴自上崖来，向众猴摇手，似禁其勿泣者。已而悉起，有扶老者，有携雏者，皆缘崖左而上。至经香台畔，俯伏屏息，高下几无隙地。<br><br>旋有大风簌簌动林木，台后出一兽，绝似猴而小，高可尺许，众猴见之，皆俯伏。此兽跃上濂溪讲座，踞膝而坐，推其身，忽伸长丈许，众在下仰望，不见其顶。久之，见一猴来跪其座旁，自以双手向脑后剥去其皮，若供其食啖者。<br><br>爱堂尚欲再觇其异，不料仆人遽怒起，燃大爆竹震之。响一发，众猴咸惊，坠山下死者不可胜计；其兽闻声一跃，直穿屋顶而出，不知所在。按《异物志》：石掬如猴而食猴。或即此欤？<br><br><font color="#cc0000">铁牛法</font><br><br>湖南邑囚论死，秋决后，例多暴尸三日，然后埋。入夜，尸常不见，官吏异之，踩缉四出。初以为其亲属私窃以葬，讯之不承。<br><br>有武生某以事赴县，行至一村镇，牵马饮于溪桥之下。水中映有人影，俯窥之，则桥洞内水干，有一人闭目趺坐于中。蹑而就之，见其襟褶间皆血污狼藉。问为谁，不答，因急趋出。适镇中有驻防汛弁，告之守备殷某。殷先入桥下，其人见殷相近，即飞左足将殷踢仆地，后入者至，救殷起，觅其人已不见，互相嗟讶而返。是夕雷雨，击死一人于桥柱侧，众往视，正昨日桥下人也。或云：此学铁牛法者，可以代形，而终获天谴。<br><br><font color="#cc0000">妖术二则</font><br><br>江阴有士人学法于茅山，有术能致妇人。用乌龟壳一个，书符于上，夜拥之而卧，少顷，即见一舆舁一少妇至。或平昔有属意者，皆可召来。其妇不言，与交媾无异生人，天将明乃去。其去时，必反系其裙以出，未知何故。据言此乃所召之生魂也。<br><br>娄县有道士善致天女，有求其术者，必令其人备衣裙钗钏之属，须极华丽珍贵，乃可为天女服饰，言着天宫衣不能履凡世故也。其来必在初更，须先扫净室，屏绝人迹，道人入，书符步咒，则天女始至，色果殊丽，异香袭体。人与交合，与世人无异，亦不言笑。天未明，道士来，又屏人书符送天女去，则衣饰皆带去，无一遗存。与天女交者皆无后祸，故其术颇为豪富家所重，即耗其资亦不惜也。后乃知其常通妓女为之。道士素颀而长，将女裸缚于怀，以袍袭之。昏黑人莫能辨，屏人而出诸怀，服其衣饰，伪为天女绐客。将晓，仍束而去，以此分肥其衣饰。盖死后其徒言于人云。<br><br><font color="#cc0000">种蟹</font><br><br>盛京将军某，驻扎关东地方，向无鳖蟹，惟将军署颇饶此物。有异之者，请于将军，将军笑曰：“此非土产，乃予以人力种之。法用赤苋捣烂，以生鳖连甲剁细碎，和青泥包裹为丸，置日中晒干，投活水溪畔。七日后，俟出小鳖，取置池塘中养之。螃蟹亦如此做法。”按此法《养鱼经》中载之，而不言能种螃蟹。据将军言，则凡介属皆可以此法种之，则是赤苋固蛤介中之返魂丹也。<br><br><font color="#cc0000">扯鸡嗉救溺死人法</font><br><br>凡人落水淹毙，一日内者尚可活，《洗冤录》载有“骑牛法”最妙，而不知更有“扯鸡嗉法”，入水三日者亦可活。扬州各帮作排手黄一谦，沛县人，只身带货，无不获利，积至百余，悉以周济贫乏。康熙五十九年六月，在北通州坝上落水，已三日，捞起，有长眉白髯老翁云：“用笔管套鸡嗉，先破一孔，插入肛门，扯出鸡嗉吹之。”吹至三人，心口微动，老人曰：“活矣。”众趋视，忽失老人所在，又换人吹，果叹气而苏。<font color="#cc0000">鸟兽不可与同群</font>荆州寺僧某，颇精禅诵。一日，有猎徒获一虎子归，途憩寺门。僧劝勿杀，众即以虎舍寺中。僧给以饮食，颇驯伏，随僧起居。每课诵，虎亦从众后作顶礼状，课毕乃退。日渐长大。客至方丈，虎伏座下，初甚骇怖，继察其状无恶意，亦不甚畏，狎玩之，虎亦不怒。<br><br>一日，有客访僧入方丈，僧以足蹴虎令去，曰：“毋惊我佳客。”虎作欠伸状，瞪目而视，良久始出。已而又来伏脚下，气粗而有喘声，客愈恐，僧以手批虎，又瞪目视良久，一若有所思状，僧以足踹之乃去。俄而又进，作怒容，直前一口，衔僧头而去，僧犹坐而不仆。寺中人见虎口有血，奔出山门，乃共逐之，入深山去，卒不可获。<br><br><font color="#cc0000">拘蛇</font><br><br>江阴章燕桥言：有南客馆京师，自言能拘蛇，主人欲观其法，不可，强之至再，始允焉。先命竹工削竹签百枝，长三尺许，锯其两端如箭锥。至期，约主人及外客，以麻绳束竹签，捆载而行，同赴西山石佛庙中。锯石台上，步罡书符，口喃喃作词。<br><br>俄顷微风起，草中索索作声，蛇果大至。先小后大，盘旋回绕，有若锦者，有若花者，诸色皆备。众咸诧所未见。最后有一蛇至，不甚大，遍体光黝如漆，昂其首，向前视客。客色遽变，怃然曰：“殆矣！”急书符退之。众蛇皆散，独黝黑者不去，吻舌张口，似有怒态。客披发跣足持咒，啮舌血噀之，黑蛇始去。顾众曰：“君等可归矣，此蛇来与吾较法，我不可去，去则贻祸主人。”乃命众人用绳束其身，捆于石佛背上，以所携竹签置手旁，促众人去。次日客归，众询所以，云是夜风雨大作，其蛇乘空而来，张口吸气，似欲相吞。客望其气来，乃以竹签一枝投之，签为气摄入其腹中。如是数十次，气亦渐衰，签亦将尽。俄闻庙门外有崩撼之声，蛇毙于地，风雨亦息。<br><br><font color="#cc0000">金香一枝</font><br><br>富民某，闻某寺有老僧德行颇高，延请至家，供奉一室中，朝夕顶礼，即香柱、香炉之内，无不以金为之。<br><br>一日，僧于静室中入定，忽见彩云飘渺，异香满室，有二仙女将一莲花座来曰：“我奉西方佛祖之命来迎。”僧自顾功行颇浅，惧不敢往。仙女催促再三，且曰：“若不去，我无以复命。”僧乃取瓶中香桂一枝与之，始冉冉而去。明日，主人家产一驴，堕地而死，奴仆辈剖食之，肠中有金香一枝，惊白主人，僧不知也，即主人亦不知金香桂为供奉和尚之物。后偶于参礼和尚时，主人谈及此事，和尚大惊失色，始以向夕莲花相迎之事告主人，亟看瓶中，已少一枝香桂矣。盖无功食禄，天意所忌，故使变驴以报也。<br><br><font color="#cc0000">小僮遇女鬼</font><br><br>镇江梅甫族弟家，雇小童孔姓者，伴其子岸夫，宿书楼上。乙巳冬月望日三更后，遣其楼下取物，迟至一更不来，即偕其家西席王松坪先生下楼往看。遍寻不见，于是急呼众家人寻觅。寻至第三进小室内，见其伏卧桌下，头嵌于椅脚内。家人拖出，人事不省，以姜汤灌醒，问其原委，云：“我下楼至梯中间，见一奶奶将我搀至堂前，我欲叫人，他将手卡我颈项，我即不能言语。此后如何关门，如何来此，我总不知。”于是令其安睡，次日亦无他恙。<br><br>越至次年五月望前，渠卧书楼下厢屋内，时约二更许，明月如昼，忽然大叫，岸夫急起往观，奴云：“去冬搀我的女人又来了！我骇怕，将帐门扪紧，他与我扯夺不开而去。我即叫人，他又转来，我不敢叫，他又去了。我遂大叫，他见人来，遂不见了。”问此女人模样，云：“身穿蓝衣，面甚标致，其白如雪。”家中恐其复又生事，遂将小童遣去，此后安然，无见闻矣。岸夫侄亲为余言。<br><br><font color="#cc0000">怀庆水灾投匾水息</font><br><br>余同年沈永之为怀庆府太守，天久雨，黄河水发，直灌城中。公与属员百姓等俱登城外高阜看水，水高数丈，竟不能归，饿三日矣，除祷天之外，一筹莫展。<br><br>忽见一黄衣者带笠乘舟而来，问曰：“汝等欲使水退，须当问我。”公即问之，曰：“可取怀庆府大堂之匾投水中，水即退。”问其姓，答曰：“我姓黄。”言毕遂去，水随其舟渐渐流下。高阜离署数十余里，公之父母俱在署内，无人能往，正彷徨间，有家人陈姓者曰：“小人能识水性，愿往。”公欣然遣之，令其人头顶葫芦，放书其中。泅水到署，见二老登楼哭泣。得其信，大喜，即取匾投水，登时水遂退。<br><br>访之里人，云：“某处有黄将军庙，想怀庆一府，应遭此劫。投其匾于水，算已应此劫故也。”公即往拈香，瞻其像，果符所见云。<font color="#cc0000">三王神请医治臂</font>归安有名医汤姓，字劳光，门外挂一匾云“凡求医者，非先送十金不治。”一日，闻外有锣声，出视，见一大沙飞船泊其门外。顷有一人登岸，从者手捧一大元宝，自言王姓，家住菱山下，左臂有伤，特来求治。医即与膏药贴之。拱手而去。医送登舟，照旧筛锣开船，旗上书“三王府”三字，须臾不见。医归家，见桌上元宝乃纸元宝也，大惊曰：“此乃东菱山之神！”明日，即着冠袍往拜，见神左臂上膏药犹在，旁有一死蝎存焉。