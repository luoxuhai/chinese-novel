<font color="#cc0000">天后绣女</font><br><br>清河县有汪姓、刘姓、阎姓三女，性俱明慧，貌亦清丽相似。汪适王氏，刘适阎氏，即阎女兄，皆业儒；阎适王家营某氏，家颇饶。<br><br>乾隆五十一年，阎女病重，谓其夫曰：“我与同县汪女及嫂氏皆河口天后宫绣女，因事谪降，今期满当还，彼二人亦将同往矣。”其夫访诸两家，汪与刘果亦病笃。未几阎死，汪亦死。阎母闻其女死，而媳亦垂毙，惧甚，急诣天后前泣祷曰：“妾女已死，仅一媳，倘死，妾何以生？祈稍留以终妾身。”既而刘病果瘥。年余，刘忽有身，将产夜，梦天后曰：“因汝姑老，暂留尘世，岂容生子耶？”以手扪之，早起，腹平如常人。先是，刘女自童时及适阎后，每月必有一二日键户，终夜不容一人见。有窃听者，如数人言笑，达旦乃已。家人固诘之，终不言，至是始知，今尚存。代州冯松涛寄居清河，目睹之事。<br><br><font color="#cc0000">桃源女神</font><br><br>桃源县郑氏女，生而端整，寡言笑。年及笄，一日谓其母曰：“儿将某日死，死当为某村神，其地当庙祀我。”母以为颠，弗信。及期微疾，数日而卒。卒时端坐，颜貌如生，室中闻异香，云旗风马之状，家人咸隐约见之。后数日，某村男女同日梦女告曰：“吾当血食于此，为尔等福。”居民以为神异，醵金塑像，号曰“娘娘庙”，颇着灵异。乾隆三十四年事也。<br><br>女旧有婢李氏，最亲昵。女为神后，每月必数召婢去，肩舆至庙，昏睡终日，醒而归。倘神欲留，强归，肩舆十人不能举。李氏嫁后，仍赴召如常。至五十一年冬，李氏谓夫曰：“娘娘命我腊月某日去，去不复归矣。”夫素不信神，诺之而已。至日，李沐浴焚香。使人召其夫一诀。夫故不归，李恚曰：“误吾时刻矣！改次年正月某日。”夫归，闻不死，以为妄。<br><br>至次年某月，李又召其夫作别。夫怒曰：“又作狡狯矣！”竟归视其死否。及归，李言笑如常，嘱家事数语，凴几瞑目而逝。<br><br><font color="#cc0000">安庆府学狐</font><br><br>乾隆五十六年，秋祭前数日，涤濯笾豆，预备祭品，陈列明伦堂，夜使人看守。有副斋舆夫田姓者，素勇健，独任其事。是夜微月，田卧至三更觉来，闻有人偶语，开目视之，见二人历阶上，将至卧榻。田跃起大呼，二人径前与斗。田奋力擒一人，掷阶下，大嗥化狐而去；其一复斗，田亦擒，掷亦化狐去。田以为不复至，因就寝。<br><br>未熟，忽闻人声甚众，且至矣。急起，见一叟须眉尽白，伛偻行，率少年十余人，喝令击田。田怒，奋拳击众，众应手倒，无能抗者。叟怒曰：“如此可恶！”因腾跃以首触田左胁，如中巨石，痛不可忍，仆地不能起。叟喝众急曳至堂后左侧柴房去。田念此去必无生理，见堂右有大钟悬架上，因众扶掖，出不意，疾走架下，以一肘挽架，一手拒敌。叟怒甚，以手持田肘力曳之。田惧，两手固挽。叟力猛，连架曳行数尺，钟声铿然，叟栗而止，令众狐就击之，自顶及踵无完肤，呕血数升，将曙乃去，田亦仆不省矣。天明，执事者入，见之大骇，以汤灌之，良久乃苏，具道始末，乃知为狐祟，次夜，集众十余人守之。众不敢卧，坐至四更，无所见，众亦倦甚。甫就寝，闻众驰骤声，张目仰视，闻老人曰：“其人在否？”众排头按验曰：“无。”老人曰：“幸漏网矣，去去。”遂寂然。<br><br>田卧病月余，寻愈。愈后，欲挟刃宿堂上复仇，其妻力阻之，乃止。<br><br><font color="#cc0000">湖南贡院鬼</font><br><br>乾隆丙午科，湖南秋闱，澧州吏目冯名廷奉差委巡场。第三场十四日夜，冯与同寅李某同坐至公堂，李方隐几卧。是夜月色微明，冯见阶下有物长二丈余，腰腹如囷，通体皆毛，两目闪烁如炬，自西文场出，缓步入东文场。冯素有胆，不惧，初见时低声呼李。李觉仰视，大惊伏案，物去然后起，同入卧处，命仆从同卧一室。冯以李胆怯，既卧，故以手扣壁击牀恐吓之以为戏。正喧笑时，忽有大声呼啸，良久乃已，众皆股栗，以被蒙首。少顷，闻人声轰然，冯与李皆披衣起，监临、监试两主考皆起，使人察问内外，远近无不闻者，咸大诧异。是时头场荐卷已中定十七八，两主考复加校阅，黜落七卷，后竟无他异，岂因此七人不当中而致怪异如此欤？<br><br><font color="#cc0000">雷异二则</font><br><br>滁州某村有黄氏妪独坐室中，午后风雨暴至。忽霹雳一声，左壁下诸器物皆移置室中，离壁四五尺；壁上白泥厚不过三分，亦离壁四五尺，植立如堵，丝毫不损。妪惊仆，良久乃苏，不知所击何物，其家亦无他异。<br><br>代州旅店中有二客同居，一日早起，大风微雨，一客在土炕上以大瓦盆覆坐之，一客坐门限上对语。坐限上者忽仰见屋梁上有火光二寸，如小蛇跳跃，急呼炕上者视之。其人未及答，忽霹雳一声，屋顶揭去一片，众奔入，视地下一人僵卧；一人在炕上坚坐不动，就视之，已死，顶上一孔如豆。初疑雷击，仰视屋瓦外飞，不似自上而下者；移尸视之，见所坐盆底亦有孔如豆；揭盆视之，炕上亦然。竟从地下起，穿炕盆洞腹贯顶，破屋而去。地下者以汤灌苏，得不死。<font color="#cc0000">人变鱼</font>从子致华作淮南分司，解四川兵饷过夔州城。道上人男女喧哗，举国若狂，问之，曰：“某村妇徐氏与其夫同牀眠，甚相爱也。早起，则妇面目发肤如故也，而下半身已变作鱼形矣，乳以下鳞甲腥滑，口尚能言，貌亦平常，惟涕泣哀号云：『我睡时无他痛楚，只觉下体作痒，搔之，渐渐起棱，有为将生疥癣耳。不料五更后两脚合并，不能伸缩，摩之，已作鱼尾矣，今将奈何？』夫妻相抱大哭。”致华遣家人视之，果有其事，因官程紧迫，不能逗留，不知报官后将放诸江乎？抑养之家乎？不及问矣。<br><br><font color="#cc0000">韩昌黎称老相公</font><br><br>韩文公为贡院土地。庚子岁，有嘉兴秀才陈效曾者，先试前数日入庙，庙祝令拜。生曰：“昌黎者何拜之为？学不足师，文不足师！”祝强之，大诟而出。试毕，归家而死。<br><br>殓数日矣，其妻惧，与小姑合被而寝。夜半，小姑登厕，忽见兄排户搴嫂帷帐而入。嫂奔出，姑大呼，家人凑集，而嫂之声音状貌俨然兄矣，大声曰：“我效曾也，身何在？”家人曰：“殓矣。”狂奔至棺所，扣棺而哭曰：“我得罪老相公，相公之门人家仆锁我听事，俟老相公科场事毕，当放我。昨老相公发榜出，责我二十板，我得归，何殓我之速也？”又大哭，家人曰：“老相公何人也？”曰：“土地。”“土地何人也？”曰：“韩昌黎。”客曰：“昌黎，伯也。依今时称谓，当曰伯爷；依家人称之，当曰老爷；乃冥中仅称老相公。”<font color="#cc0000">急淫自缢</font><br><br>京师香山某兵妻，嫂姑同居。嫂素淫，于后门设溺桶，伺行路之来溺者，其阴可观，即招入与淫。如是者有年矣。<br><br>一日，嫂姑同伺门隙，有屠羊者推小车过巷，就桶而溺，其阴数倍于昔之所御者，嫂狂喜，迎入至卧榻，即解屠者下衣而俯就之。姑旁坐，视其事毕，即欲往就。而屠性耐久，自午至未甫了事，腹中饿甚，索饭。急饭毕，姑以为将及己矣，亦弛下衣，摩屠者之具，为之吮咂，屠具复举。嫂曰：“屠性猛，汝恐不胜，宜再让我。”姑许之，同入牀，嫂颠狂不休，姑情急，水流至踵，怒嫂之诳己也，往别户自缢。于是姑之夫家讼于官，以为被嫂折磨故死，而不知其事之可丑也。嫂之本夫，街卒也，归家，见其妻神色不宁，被褥污秽，乃私自严鞫之，始得其情，而告于官。<br><br>此乾隆丙午刑部福建司承审事也。狱成，以口供秽亵，不可上达，比嫂以不应重律，杖八十。<br><br><font color="#cc0000">照海镜</font><br><br>宜兴西北乡新芳桥邸农耕地得一物，圆如罗盘，二尺余团围，外围绀色，似玉非玉，中镶白色石一块，透底空明，似晶非晶，突立若盖。卖于镇东药店，得价八百文。塘西客某过之，赠以十千，至祟明卖之，得银一千七百两。海贾曰：“此照海镜也，海水沉黑，照之可见怪鱼及一切礁石，百里外可豫避也。”<br><br><font color="#cc0000">谷佛</font><br><br>湖州沈书记号讷庵，有谷佛一尊，弆以玻璃之椟。椟长半寸，椟下有座，高二分许，中藏大縠一颗，长一分有半。谷有芒，亦长分许。谷旁有窍，晴明于赤日之中闭一目觊之，其窍渐大如门。觑之久，由门见堂，由堂见殿，现三宝如来像。像高数丈，缨络庄严，见胸前卍字纹盈尺。旁立文殊、普贤二像，阴深若闻人语。眼少瞬，歘忽不见，仍大谷一颗而已。据沈云此物传留湖州某尚书家，系明时利西公从西洋墨瓦腊泥迦州带来者，遂入中国。彼国秋熟时，此谷生田亩中，千里赤荒。门人王昙亲见此谷，不知今归何处。<font color="#cc0000">丹徒异狱</font><br><br>丹徒县宰张名振纲者，驺呼出门，忽一物从空而下落轿檐上。轿方迎风而趋，物忽堕入衣衩中，弼弼而跳。惊视之，乃男子阴也，仅长二寸许。亟出轿，命驺从捉之，跳不已，观者如堵。于是携归贮库，遍访此案，不可得。<br><br>越一月，西门担水妇王大娘者报某家妇姑杀人，遂拘之亟讯。盖妇姑二人先通一陕西客某，后又通一陈姓者，因彼此通奸。后夫斲杀陕客而支解埋之，使其尸不辨男女，故割下其阴。仓皇未收，投之楼窗之外，不料落在本县官轿中。告知知府同寅，无不大笑者。照谋人律，姑、妇、奸夫三人一齐抵命。<br><br><font color="#cc0000">鬼怕讨债</font>常州一贫汉死，其房卖入富姓。贫鬼作祟，富者锁之，几十年矣。后富者亦穷，大屋卖去，挪居之。忽贫鬼大闹，索镪讨祭，一家大小尽病。时方冬尽，房主负逋最多，债客登堂，日夜号骂，妖魅忽绝，病者尽起。至来岁债务稍清，将帐目焚化，鬼又白日大诟，曰：“我去年见讨债甚多，疑是我生前旧欠，故而避之。今阅所烧帐目，皆尔家积负，不干吾事，吾何避为！”于是抛砖掷火，恶声日甚。而房主亦徙去不复住。<br><br><font color="#cc0000">兰渚山北来大仙</font>会稽兰渚山有兰亭道院焉，其院为北来大仙所居。北来大仙者，狐神也。<br><br>初会稽陈贾少年时客楚，丧资本，贫窭不能自给，且病，居废寺中。一夜，有女郎至，容貌都丽，衣服照耀，皆明珠缀成者。贾惊起。女脱臂上钏赠之曰：“知郎乏，故来相饷也。”遂去。明日又至。如是数月，枕席谐畅，情好日笃。贾乃以金钏稍赎资斧，理其旧业，而女郎亦购新居，料其家事，且日致金银珠宝之物，不下巨万。居数年，贾家信忽至。贾欲骄其乡里，又疑女郎为魅，一日伺女郎不在家，贾忽呼数百夫及僮仆等担装鱼贯而去。女归，见一室罄空，追贾至江口，贾已歌呼振帆。女临流号恸，不得渡，贾于是归为富人。<br><br>越十载，女郎至，呼贾曰：“吾狐神也，积千年阴德，名在仙籍。今汝负心，已诉天帝，命江神授吾文檄到此，汝宜死矣。”于是飞刀掷火，家不安枕。百计禳之，无效也。一日，女空中叹曰：“吾因往日情重，至于此极。使汝死，恐天下有情人贻笑吾辈。汝家倘能大修醮禳，择名山安我神灵，我仇且释矣。”时兰渚山道士某道法素高，为设醮四十九日，道士谓女曰：“何不向我兰渚山住？”女曰：“甚好，但吾须住五百年才去。”由是遂绝。<br><br>今道院为罗氏业，罗氏为之塑像甚丽。而女亦岁时夜出，与世人谈论云。<font color="#cc0000">吃肾囊中举</font>杭州士人于文肃祠祈梦，甫睡，一厉鬼舆一肾襄至，大如瓮，曰：“欲中举，当食此，否则不中。”士子惧，勉食之。初啖味甚甘，如榉子，片时将厚皮四面食尽，独肾丸二枚齿决不可下。鬼曰：“弃之，汝已中矣。”士子喜，然自此下场屡斥。至乾隆癸卯榜发，士子中魁，始恍然解悟，盖浙中呼肾为卵，“鬼”者，“癸”也；“卵”去核，“卯”字也。<br><br><font color="#cc0000">杨老爷召稳婆收生</font><br><br>嘉兴乡镇间祠杨老爷神，多灵验。稳婆阿凤者以收生致富，远近生育之家必延之至，始无难产。<br><br>忽雪夜有人叩门，问：“何来？”曰：“冷水湾杨府生公子，主人命来，宜急就船。”凤袭裘同仆下船，果至冷水湾。第宅严丽。进门，主人临轩而立，见凤来，喜甚，命仆导入后堂。则产母方卧牀而呼，众媪婢执灯而立，皆惨然曰：“吾夫人产四日矣。”凤诊视之，盖肠盘于胎，急不得下也。以法救之，胎应手而出。报主人，主人赠金元宝二锭。凤纳之，曰：“后三朝，吾当来。”时天大雪，而房中热气甚逼，凤解衣从事。<br><br>及出门就船，始记有外衣未着。归家天已明，视元宝则金纸迭成，而皮衣已送至家矣。由是乡人为老爷作三朝，行围盘钗果之礼，迎各庙诸神来贺。<br><br><font color="#cc0000">溺壶失节</font><br><br>西人张某，作如臯令；幕友王贡南，杭州人。一日同舟出门，贡南夜间借用其溺壶，张大怒曰：“我西人俗例以溺壶当妻妾，此口含何物，而可许他人乱用耶？先生无礼极矣！”即命役取杖责溺壶三十板，投之水中，而掷贡南行李于岸上，扬帆而去。<br><br><font color="#cc0000">三虎索命</font><br><br>元抚军展成生二女，皆有国色，一嫁李敏达公之第四子星曜道台，一嫁厉少司冠之子守谦太史。乾隆壬子春，余与太史相遇虎丘，偶淡往事，曰：“异哉！吾妻之死也。结缡之后，琴瑟甚调，将及三年。忽一日闺中置酒向余作诀别状，曰：『我前生腊户也，曾杀三虎，虎魂不散，要来索命。今我怀孕矣，明年分娩之期正值寅年。寅年属虎，我其不免乎？』问：『何以知之？』曰：『昨夜梦中有神人金甲而虎冠者告我也。因所杀三虎中，有二虎俱曾伤人，故上帝不准报仇；其一虎未曾伤人，故准其索命。』言毕涕泣不止。逾年，果以产难亡。”<br><br><font color="#cc0000">梁相国解梦</font><br><br>梁文定公病笃，梦至一处，宫殿嵬峨，坐客皆非所认识者。公谈久，忽想吃烟，苦无火，或指一殿曰：“此中有火。”中坐神人招梁曰：“且缓吃烟，我有一对，君对之。”书“三代之英汝继泰”七字。梁惊而醒，召诸门生来视病为解之，俱不能解。良久曰：“我不起矣。三者，三中堂（宝也）；英者，英中堂（廉也）；泰者，伍中堂（弥泰）也。三人官与我同而俱死矣，我其继之乎！速办后事可也。”越三日而薨。<br><br><font color="#cc0000">斋猴</font><br><br>天目山多猴，要往斋猴者，先往韦陀庙烧香陈祝：“某日来山斋猴。”寺僧为挂牌晓示。临期，主人买馒头一千，铺在庙外地下。清晨，群猴毕集，有一极老者，白髯尺许，飘飘伛偻而至，旁有二猴亦白须。老者扶持而来，群猴跪迎。老者南面就地坐，群猴拱手亦坐，寂然严肃，不敢哗。二侍者捧馒头献老猴，老者食，然后群猴共食。食毕，向主人叉手拜谢而去。梁履素孝廉亲见其事。余欲往施斋，而以路险草深不果往。<br><br><font color="#cc0000">狗熊写字</font><br><br>乾隆辛巳，虎丘有乞者养一狗熊，大如川马，箭毛森立，能作字吟诗，而不能言。往观者一钱许一看，以素纸求字，则大书唐诗一首，酬以一百钱。<br><br>一日，乞丐外出，狗熊独居，人又往与一纸求写。熊写云：“我长沙乡训蒙人，姓金名汝利。少时被此丐与其伙伴捉我去，先以哑药灌我，遂不能言。先畜一狗熊在家。将我剥衣捆住，浑身用针刺之，热血淋漓。趁血热时，即杀狗熊，剥其皮包在我身上。人血、狗血交黏生牢，永不脱落。用铁链锁我以骗人，今赚钱几数万贯矣。”书毕，指其口，泪下如雨。众人大骇，将丐者擒送有司，照采生折割律，立杖杀之，押解狗熊至长沙，交付本家。<br><br>余按己未年，京师某官奸仆妇，被妇咬去舌尖。蒙古医来，命杀狗取舌，带热血镶上，戒百日不出门，后引见，奏对如初。元某将军入阵受刀箭伤无算，血涌气绝。太医某命杀马，剖其腹，抱将军卧马腹中，而令数十人摇动之，食顷，将军浴血而立。皆一理也。<br><br><font color="#cc0000">雷屑</font><br><br>吴人蔡鸣西与徐佩玉，中表兄弟也，二人自楚同舟载苎麻归。乾隆戊寅九月十三日夜，泊九江，雷雨大作，蔡怯懦，蒙被卧。有铜饭器支垆上，震摇欲堕，徐起移置，见电光直下，森逼双眸，大雷一声，船柁拔去，水溢入。舟人齐起，牵挽就岸，黑昏中互搬什物。天渐明，见徐顶心插一木，长约三四寸，围寸余，群相惊问徐。徐不自知，毫无痛痒，宛若生成，恰累坠不可一刻耐。邻舟有人善符咒，曰：“此雷屑也，无罪而误触者，予能拔之。”徐甚喜。蔡虑或妄，鸣诸县尹。尹至江干审视，其人书符于徐顶，口诵吶吶，举手一拔，木随手起，复以小黄纸书符贴创处。木入于顶者寸余，尖锐如锥。或云：能辟邪魅。尹以为当存案，遂携去。<br><br>明日，顶上纸自落，宛好如初。奇情奇事，奇技奇人，何所不有！<br><br><font color="#cc0000">牛瀵水</font><br><br>临武县水多激险，东南三十里地名牛头瀵，因山象形而名也。产鱼繁，水势奔骤，难施罟网，率用白鸽粪投水，则鱼皆僵浮水面，或驾小舟，或裸下体，沿流捡之。<br><br>一夕，两人赴饮归，缘岸行，见水面浮巨鱼，一人喜谓同行曰：“曷稍待，吾携此鱼来。”遂脱衣入水。久之，人与鱼皆无声。讶其溺矣，急寻村中素善泅之张某，丐其入水相觅，约以若干金为酬。张许诺，索酒饮，立尽数斗，醉若不支，踏小船至浮鱼处，翻波而下，越数武，或起或没。如是数次，奋跃升岸，云：“见一匹夫坐沙中，见人至辄移去。快取酒饮我，当再往携与俱来。”又尽数斗，复入水。<br><br>少顷波涌，见张擒一人发，踏波登岸，掷于地，以掌批之曰：“你累我往返数次，费如许力，实可恨，打得该否？”旁观力劝始解，视其人已死，即昨夕求鱼者。酬以所约金，张笑曰：“我两番痛饮，肠味已充，倘挟是术以骗人金，又何异迷人之水鬼！”即摇头举手而去。张殆奇杰之士而隐于水者乎？<br><br>吴门顾君朗村是日过其地亲见之，并云土人称其下有龙宫，向一幼童误坠水，至一官署，门坐二人对奕，状怪似虾蟹，见童讶之，询其故，送出水。幼童今现存，年甫三十余，尝向人谈此异。”<br><br><font color="#cc0000">阴阳山</font>川东新宁县之南乡，地名火石岭，有唐姓者茹素诵佛经，年五十余，忽无病卒。越四日，胸仍温，家人不忍遽殓。渐复苏，进以汤粥，遂更生，语家人曰：<br><br>“我前日偶出门外，见一道人，布袍跣足，呼与同行，觉此身不能自主。行数里，闻水声奔腾，须臾至一河，宽广莫测，巨桥凌空。桥上人见道人，笑呼曰：『通灵来矣。』问：『何地？』答曰：『黄河。』又数里，高山峻起，问：『何山？』答曰：『阴阳山。』匍匐而升，危崖盘驳，惊奇怪异，气色昏黯，中间一径，仅容人行，两旁皆荆棘。见多人往来丛脞中，如觅路状，皮肤皆为荆棘所伤，流血号泣。予惧而询之。道人曰：『人居心坦白，公正无私者，则见此大道可行；巧诈欺伪者，则自投荆棘，徒受折磨。生平不由正道之故耳！』<br><br>“山既尽，天日清朗，城郭在望。道人曰：『此太平城，行人杂沓，皆候发落者。』忽见一隶卒执牌来呼曰：『且带三十六人去。』道人亟招予入城。城中衙署甚多，皆寂然。顷至一署，额曰『业镜司』，拉予由东角门进，立大堂檐下。见右厢椅上坐一人，礼服顶帽，前立一女子，年可十七八，拽之泣冤。睨视其人，即同乡吴县尹也。询之，道人曰：『吴作令时，有陈氏女夫亡守志，父欲改嫁，女不允，后讼于吴。吴见皆美少年，意其必合，判归之，女竟自缢死，今亦来候发放者。』<br><br>“少间闻呵殿声，一人升堂高坐，方巾大服，类道教装，两房吏役祗候，威仪甚肃，潜问何官，曰：『此冥府总政也。』道人叩见，互相问答，莫辨所云。既而带余跪谒，座上官曰：『汝在世曾诵经否？』应曰：『曾诵。』又曰：『汝诵何经？』应曰：『诵《金刚经》。』曰：『汝自是好人。但『挲摩诃』如何念成『沙摩诃』？因错了一字，罚去一岁，今叫汝来，快改过，还汝十年阳寿，去罢。』遂叩头起立。适前女子来，叩见所诉，果如道人语。座上官曰：『汝该是这样死。』从案上掷下一物如方斗，曰：『汝自看来。』女遂默然。又曰：『汝矢志守贞，今奉岳主之命，燕地投胎，皇庄受禄去罢。』旋退堂，而云板鼍鼓宛若阳官仪注。回视右厢，则吴亦不见矣。“出平阳，见有三十六人蹲踞相向，一隶至来，持巨扇煽之，火焰腾起，高数丈。须臾火息，三十六人仍在。隶又于怀出一珠，大如卵，置地上，复以扇煽之，狂风骤起，而三十六人不知所往。惊问道人，曰：『冥府不比阳世刑法，只此阴阳火剿除恶类，继以罡风扬其渣滓，落于山则为虫介，入于水则为鱼虾。行善之人，别有善路去也。』仍由前径而还，遇舅氏某负猪皮在背，泣曰：『吾不幸死于利川，今且变猪矣。』及家中门，道人竟去，今乃醒，不自知为已死也。”遣家人往候吴，果患病危笃，两手厥逆者数日，今得霍然矣。询以女子事，则果宰蓝田时之案也。未几，其舅氏之子来云，渠父果于某日卒于利川县。<br><br>事在乾隆二十二年四月间。唐姓今尚存，言之如绘。吴乃康熙庚子孝廉，仕于秦，世居新宁县后乡。予曾至其家，子名霖，邑庠生，能诗文，精岐黄，亦曾备言其事。<font color="#cc0000">亡夫领妇到阴间见太公太婆</font>毗陵庄生家千，早殁。遗妇陆氏，于乾隆壬子卧病。经夏，至七月六日，忽梦亡夫挈至一门，厅事颇如旧家。登堂见舅姑咸在，各各悲喜。<br><br>俄而，屏后有髯翁夫妇扶杖出，家千曰：“此太公太婆也，汝未及见，今宜祗谒。”氏如礼拜见。髯翁曰：“孙妇初见我，当有以款之。”其子以空乏对，翁乃探囊出白金付左右，须臾肴馔罗列，方围坐共食。翁指盘中肉丸谓家千曰：“此味何不携去啖孙妇？”家千遽愀然目视其祖，若以为不可者，翁遂不言。食竟，氏前请曰：“既到此，须一见阎王否？”翁曰：“汝并无罪过，无庸去见。”因指旁向者谓氏曰：“明日戌时，当遣肩舆来迓汝耳。”乃歘然醒。述所见髯翁夫妇，果其生前状貌，口脗宛然；至奔走使令之人，皆其家已故仆妇，一一不爽也。氏言梦中所遇，一家骨肉团聚甚乐。<br><br>次日七夕，果见梦中二仆舁舆来迎，如期而逝。髯翁者，名椿，字书年，曾为射洪令，一生爽直。家千父字实君，亦诚愿人也。