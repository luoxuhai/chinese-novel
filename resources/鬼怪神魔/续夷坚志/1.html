&nbsp;&nbsp;&nbsp;&nbsp;镇库宝<br><br>&nbsp;&nbsp;&nbsp;&nbsp;赵王镕炼丹成，不及饵，藏之镇州库藏中者余三百年。贞祐初，真定元帅三喜弃城，取之以行。行及平阳，为胥莘公所劾，收之。丹入汴京，下丰衍库收，名色谓之“镇库宝。”&nbsp;<br><br>&nbsp;&nbsp;&nbsp;&nbsp;京城变后，予同户部主事刘彦卿往观之。丹以漆柜盛，旁画广成子问道像。中复有漆合，高五寸，阔三寸，合盖上作九环，外八中一，以金涂之，各有流去声道相贯，环中作小孔，予意其为九转也。合中复有银合盛丹。合盖上镂佛一，左龙右凤，在佛座下，亦皆金涂。开视，丹体殊轻，周匝合中，色如枣皮漆，而裂璺纵横，绝不与今世丹砂相似。予意颇轻之。问主库者此有何异，曰：“无他，但阴晦中恒出光怪，如火起然耳！”壬辰年亲见<br><br>&nbsp;&nbsp;&nbsp;&nbsp;金狮猛<br><br>&nbsp;&nbsp;&nbsp;&nbsp;正大初，张圣俞客舞阳县北街。一日，家婢从一弓手家买得一牛腰肾。以刀割之，刀不能入。剥视之，得一石，作狮形，色如泥金所涂，前一蹄屈向内，一蹄枕之而睡。夜夜有光。高二寸余。殆秉异气所化。圣俞嫂吴收之。不知今存否也。圣俞说。<br><br>&nbsp;&nbsp;&nbsp;&nbsp;康李梦应<br><br>&nbsp;&nbsp;&nbsp;&nbsp;康伯禄、李钦叔，壬辰冬十二月行部河中。先城未破一日，康与钦叔求梦于某神，伯禄梦城隍破，争船落水中，为一锦衣美妇援之而出。美妇援出，满眼皆桃花。钦叔梦人与桃符二，上写：‘宜入新年，长命富贵。’明日城陷，伯禄争船不得上，落水死；李得船，走陕县。三四日改岁。陕令杨正卿令人送桃符，所书如梦中所云。正卿说。<br><br>&nbsp;&nbsp;&nbsp;&nbsp;包女得嫁<br><br>&nbsp;&nbsp;&nbsp;&nbsp;世俗传包希文以正直主东岳速报司，山野小民，无不知者。庚子秋，泰安界南征兵掠一妇还，云是希文孙女，颇有姿色。倡家欲高价买之，妇守死不行。主家利其财，捶楚备至，妇遂病。邻里嗟惜而不能救。里中一女巫私谓人云：“我能脱此妇，令适良人。”即诣主家，闭目吁气，屈伸良久，作神降之态。少之，瞑目咄咤，呼主人者出，大骂之。主人具香火，俯伏请罪，问何所触尊神？巫又大骂云：“我速报司也！汝何敢以我孙女为倡？限汝十日，不嫁之良家，吾灭汝门矣！”主家百拜谢过，不数日嫁之。<br><br>&nbsp;&nbsp;&nbsp;&nbsp;铁中虫<br><br>&nbsp;&nbsp;&nbsp;&nbsp;吾州会长老，住飞狐之团崖。初入院，典座僧白：“厨堂一镬，可供千人，然火则有声。今二年矣。人以为釜鸣不祥，废不敢用，妨大众作食。师欲如何？”会云：“吾就大众乞此镬，当任我料理。”众诺。乃椎破釜底，穴中得一虫，长二寸许，色深赤。盖此虫经火则有声。淄川杨叔能，亦尝见芒山均庆寺大镬破一窍，如合拳，中有一虫如蛴螬而红。此类大家往往见之。魏文帝《典论》以为火性酷烈，理无生物。特执方之论耳！团崖事，全唯识记<br><br>&nbsp;&nbsp;&nbsp;&nbsp;王增寿外力<br><br>&nbsp;&nbsp;&nbsp;&nbsp;秀容东南双堡王增寿，号为外力，善角抵，人莫能敌。泰和末，官括驼。钉去声驼足令跛，自羊头村背负驼至代州。州守信以为然，增寿复负之而归。樊帅说<br><br>&nbsp;&nbsp;&nbsp;&nbsp;石中蛇蝎<br><br>&nbsp;&nbsp;&nbsp;&nbsp;泰和中，柏山长老志贤，住西京东堂，常住足备，即弃去。修浑源乐安桥岭路，槌破一牛心大石。中有蛇蝎相吞螫，人不知其何从而入也！贤曰：“此在吾法，是怨毒所化，随想而入，历千万劫而不得解者。若不为解却，他日亦道曾见我来。”即以大杖击之，竟无他异。全唯识说<br><br>&nbsp;&nbsp;&nbsp;&nbsp;任氏翁媪<br><br>&nbsp;&nbsp;&nbsp;&nbsp;定襄沙村，樊帅所居。说：里中任实洎其妻张氏，七十三岁，同年月日时生，复同年月日时死。古今所无有。<br><br>&nbsp;&nbsp;&nbsp;&nbsp;郑叟犯土禁<br><br>&nbsp;&nbsp;&nbsp;&nbsp;平舆南函头村郑二翁，资性强，不信禁忌。泰和八年，其家东南有所兴造，或言是太岁所在，不可犯。郑云：“我即太岁，尚何忌耶！”督役夫兴作。掘地不二尺，得妇人红绣鞋一双。役夫欲罢作，郑怒，取焚之，掘地愈急。又二三尺，得一黑鱼，即烹食之。不旬日，翁母并亡，又丧长子，连延十余口；马十，牛四十。死病狼藉。存者大惧，避他所。祸乃息。<br><br>&nbsp;&nbsp;&nbsp;&nbsp;张童入冥<br><br>&nbsp;&nbsp;&nbsp;&nbsp;平舆南函头村张老者，以捕鹑为业，故人目为鹌鹑。年已老，止一儿，成童矣，一旦死。翁媪自念老无所倚，号哭闷绝，恨不俱死。明日欲埋之，又复不忍。但累砖作邱，入地一二尺许。云：“吾儿还活！”人笑其痴，而亦有哀之者。三日复墓，恸哭不休。忽闻墓中呻吟声，翁媪惊曰：“吾儿果还魂矣！”撒砖曳棺出，舁归。儿果复活。俄索汤粥。良久，说初为人摄往冥司，儿哀诉主者：爹娘老可念，乞尽余年，葬送毕，死无所归恨！冥官颇怜之，即云：“今放汝归。语汝父，能弃打捕之业，汝命可延矣！”其父闻此语，尽焚网罟之属，挈儿入寺供佛。寺有一僧吕姓者，年未四十，仪表殊伟，曾上州作纲首。张童即前问僧：“师亦还魂耶？”吕云：“何曾死？”张童言，我在冥中引问次，见师在殿角铜柱上，铁绳系足，狱卒往来以棓撞师腋下，流血淋漓。及放归时，曾问监卒，吕师何故受罪？乃云：“他多脱下斋主经文，故受此报。”吕闻大骇。盖其腋下病一漏疮，已三年矣！儿初不知。吕遂洁居一室，日以诵经为课。凡三年，疮乃平。赵长官亲见之。<br><br>&nbsp;&nbsp;&nbsp;&nbsp;土禁二<br><br>&nbsp;&nbsp;&nbsp;&nbsp;乙巳春，怀州一花门生率仆掘地，得肉块一枚，其大三四升许。以刀割之，肉如羊，有肤膜。仆言：“土中肉块，人言为太岁，见者当凶，不可掘。”生云：“我宁知有太岁耶？”复令掘之，又得肉块二。不半年，死亡相踵，牛马皆尽。古人谓之“有凶祸而故犯之，是与神敌也！”申胡鲁邻居亲见之，为予言。<br><br>&nbsp;&nbsp;&nbsp;&nbsp;群　熊<br><br>&nbsp;&nbsp;&nbsp;&nbsp;癸卯初，有熊数十万，从内乡硖石入西南山。衔枚并进。行既远，掌皆出血。有羸劣而死者，群熊自食之。州县有文移传报。予于彰德见之。<br><br>&nbsp;&nbsp;&nbsp;&nbsp;刀生花<br><br>&nbsp;&nbsp;&nbsp;&nbsp;济源关侯庙大刀，辛丑岁，忽生花十许茎，各长一指，纤细如发，茎色微绿，其颠作细白花，大于黍米。予同舍李庆之子正甫为予言。<br><br>&nbsp;&nbsp;&nbsp;&nbsp;产　龙<br><br>&nbsp;&nbsp;&nbsp;&nbsp;平定苇泊村，乙巳夏，一妇名马师婆，年五十许，怀孕六年有余，今年方产一龙。官司问所由，此妇说，怀孕至三四年不产，其夫曹主簿惧为变怪，即遣逐之。及临产，恍忽中，见人从罗列其前，如在官府中。一人前自陈云：“寄托数年，今当舍去。明年阿母快活矣！”言讫，一白衣人掖之而去，至门，昏不知人。久之乃苏。旁人为说，晦冥中雷震者三，龙从妇身飞去，遂失身孕所在。<br><br>&nbsp;&nbsp;&nbsp;&nbsp;萧卞异政<br><br>&nbsp;&nbsp;&nbsp;&nbsp;萧卞，贞祐中为寿州。一日，杨津巡逻回，忽马前一黄犬掉尾驯扰，且走且顾，如欲导人者。卞遣二卒随之，径至西河岸眢井中，垂头下视。卒就观之，井垠有微血，一尸在内。即驰报卞，呼地主守护之。犬又导入城，望见一客店，鸣吠不已，如有所诉。卞呼主人者至。主人识此犬，云：“是朱客所畜。数日前僦舟西河，引此犬去，今犬独来，何也？”&nbsp;<br><br>&nbsp;&nbsp;&nbsp;&nbsp;卞即拘船户，偕至县，令主人者认之。认是船户主，因问朱客所在，未加拷讯，随即首服。又有周立，采薪州西新寺滩，为虎所食。立妻泣诉于卞。卞曰：“吾为尔一行。”率僮仆十余辈，驰至新寺滩丛薄间，见一虎，帖耳瞑目，徐行而前，若有鬼神驱执者。卞以一矢毙之。剖其腹，中环故在身。范司农拯之说。<br><br>&nbsp;&nbsp;&nbsp;&nbsp;土中血肉<br><br>&nbsp;&nbsp;&nbsp;&nbsp;何信叔，许州人，承安中进士。崇庆初，以父忧居乡里。庭中尝夜见光，信叔曰：“此宝器也！”率僮仆掘之。深丈余，得肉块一，如盆盎大。家人大骇，亟命埋之。信叔寻以疾亡。妻及家属十余人相继殁。识者谓：“肉块，太岁也！祸将发，故光怪先见。&nbsp;”<br><br>&nbsp;&nbsp;&nbsp;&nbsp;玉食之祸<br><br>&nbsp;&nbsp;&nbsp;&nbsp;燕人刘伯鱼，以赀雄大定间。性资豪侈，非珍膳不下筋。闲舍数百人，悉召尚食诸人居之，且时有赒赡。问知肉食之品，或一二效之。既老而病，财日削，郁郁以死。十数年后，两儿行丐于市。玉食之祸，耳目所见不知其几人！聊记此耳。二事亦司农云。<br><br>&nbsp;&nbsp;&nbsp;&nbsp;京娘墓<br><br>&nbsp;&nbsp;&nbsp;&nbsp;都转运使王宗元老之父础，任平山令。元老年二十许，初就举选，肄业县廨之后园。一日晚，步花石间，与一女子遇。问其姓名，云：“我前任杨令女。”元老悦其稚秀，微言挑之，女不怒而笑，因与之合。他日寒食，元老为友招，击丸于园西隙地。仆有指京娘墓窝杨者，元老因问京娘为谁？同辈言：“前令杨公幼女，字曰京娘，方笄而死，葬此。”元老闻杨令之女，心始疑之。归坐书舍，少须，女至。娇啼宛转，将进复止。谓元老曰：“君已知我，复何言也！幽明异路，亦难久处。今试期在迩，君必登科，中间小有龃龉，至如有疾，亦当力疾而往。当见君辽阳道中。”言讫而去。元老寻病。父母不欲令就举。月余小愈，元老锐意请行，以车载之。途次辽河淀，霖雨泥淖，车不能进。同行者鞭马就道。车独行数里而轴折。元老忧不知所为。忽有田夫，腰斤斧负轴而来，问之，匠者也。元老叹曰：&nbsp;<br><br>&nbsp;&nbsp;&nbsp;&nbsp;“此地前后二百里无民居，今与匠者值，非阴相耶！”治轴讫，将行，俄见一车，车中人即京娘也。元老惊喜曰：“尔亦至此乎？”京娘曰：“君不记辽阳道中相见之语乎？知君有难，故来相慰耳！”元老问：“我前途所至，可得知否？”京娘即登车，第言“尚书珍重”而已。元老不数日达上京，擢第。明昌中为运使，车驾享太室，摄礼部尚书。数日而薨。<br><br>&nbsp;&nbsp;&nbsp;&nbsp;神霄丹宝<br><br>&nbsp;&nbsp;&nbsp;&nbsp;宣和方士，烧水银为黄金，铸为钱。在神霄者，其文曰“神霄丹宝”；五福者曰“五福丹宝”；太乙者亦如之。汴梁下，钱归内府，海陵以赐幸臣。得者以为帽环，服之不中暍云。内藏库使王寿孙说<br><br>&nbsp;&nbsp;&nbsp;&nbsp;槄　画<br><br>&nbsp;&nbsp;&nbsp;&nbsp;西京田叟，自号瓦盆子，年七十余。所作《尧民图》，青缣为地，槄桦皮为之。暗室中作小窍取明，与主客谈笑为之。尝戏于袖中掏虱数枚，乱掷客衣上，客以为真虱而拾之。其技如此。性刚狷，自神其艺，不轻与人。己所不欲，虽千金不就也。盖槄画不见于书传，当自此人始耳。事见平阳都运使张伯英文<br><br>&nbsp;&nbsp;&nbsp;&nbsp;枸　杞<br><br>&nbsp;&nbsp;&nbsp;&nbsp;泰和初，定陶古城崩摧。出一枸杞根，方广一尺许，作卧狗状。足尾皆具，觜亦有细毛。上一枝直出。县外一农家得之，里社传玩。寻为县官所夺。崔君佐见此，时年十五六矣。<br><br>&nbsp;&nbsp;&nbsp;&nbsp;诗　谶<br><br>&nbsp;&nbsp;&nbsp;&nbsp;梁仲经赴官，咸平道中，有诗云：“山云欲雨花先惨，客路无人鸟亦悲。”刘御史云卿诗：“坏壁秋镫挑梦破，老梧寒雨滴愁生。”李治中平甫云：“落叶扫不尽，寒花看即休。”&nbsp;<br><br>&nbsp;&nbsp;&nbsp;&nbsp;未几皆下世。殆诗谶也！至如杨敏行《昼眠》云：“身如蝉蜕一榻上，梦逐杨花千里飞。&nbsp;”真鬼语，何谶之有！<br><br>&nbsp;&nbsp;&nbsp;&nbsp;敏之兄诗谶<br><br>&nbsp;&nbsp;&nbsp;&nbsp;敏之兄，贞祐元年癸酉中秋日，约与王元卿、田德秀、田献卿辈燕集，而其夜阴晦，罢。敏之有诗云：“佳辰无物慰相思，先赏空吟昨夜诗。莫倦更深仍坐待，密云还有暂开时。”王、田戏曰：“诗境不开廓，君才尽耶？”敏之叹曰：“我得年仅三十，境界得开廓否？”明年遭城陷之祸，年才三十二。<br><br>&nbsp;&nbsp;&nbsp;&nbsp;申伯胜诗兆<br><br>&nbsp;&nbsp;&nbsp;&nbsp;高平申万全，字伯胜，正大中，以史院编修官从宗室庆山南征。道中有诗云：“回首西风谢敝庐。崎岖又复逐戎车。人生行止元无定，一苇江湖听所如。”不数日，溺淮水死。<br><br>&nbsp;&nbsp;&nbsp;&nbsp;天庆鹤降<br><br>&nbsp;&nbsp;&nbsp;&nbsp;忻州西城，半在九龙冈之上。置宣圣庙、铁佛寺、天庆观，为州之镇。天庆观老君殿尊像极高大，唐七帝列侍。父老云：是神人所塑。晋天福二年重修。每岁二月十五日，道家号&nbsp;<br><br>&nbsp;&nbsp;&nbsp;&nbsp;“贞元节，”是日有鹤来会。多至数十，少亦不绝一二，翔舞坛殿之上，良久乃去。州人聚观，旁近城上。州剌史约：先见鹤者有赏。四远黄冠及游客，来者三日不绝。贞祐兵乱，殿废，鹤遂不至。<br><br>&nbsp;&nbsp;&nbsp;&nbsp;告成旱魃<br><br>&nbsp;&nbsp;&nbsp;&nbsp;贞祐初，洛阳界夏旱甚。登封西四十里告成，人传有旱魃为虐。父老云：“旱魃至，必有火光随之。”命少年辈合昏后凭高望之，果见火光入一农民家，随以大棓击之。火焰散乱，有声如驰。古人说，旱魃长三尺，其行如风。至于有驰声，则不载也。<br><br>&nbsp;&nbsp;&nbsp;&nbsp;玉　儿当是其名<br><br>&nbsp;&nbsp;&nbsp;&nbsp;太原庙学，旧有鬼妇人。是宋时一提刑妾，为正室妒，捶而死，倒埋学旁，其处有桑生焉。此鬼时入斋舍，与人戏语，然不为祟也。大定中，有数人夜宿时习斋。三更后，忽闻窗外履声，须臾入斋，以手遍拊睡者云：此人及第，此人不及第。既而曰：“休惊、休惊也。&nbsp;”及至后，皆如其言。学正马持正说。睡者赵文卿、段国华、郭及之<br><br>&nbsp;&nbsp;&nbsp;&nbsp;王氏金马<br><br>&nbsp;&nbsp;&nbsp;&nbsp;太原王氏，上世业医，有阴德闻里中。至君玉之父，翁母皆敬神佛。一净室中安置经像，扃钥甚严，于洒扫母亦亲为之。一日晚，入室中焚诵，忽供几下一细小物跳跃而出，有光随之，须臾，作声如马嘶。母起立祝曰：“古老传有金马驹，今真见之！果欲送福，来老妇衣襟中！”即以襟迎之，此物一跳而上，视之，金马也！君玉以天眷二年第，器玉、汝玉皇统元年相次科第。乡人荣之，号“三桂王氏。”府尹并以“三桂”名所居之坊。翁四子，三子登科，一子以荫补。至其孙仲泽，复为名进士，文章、政事、谈辨、字画，大为时辈所推。金马方广三寸，金作枣瓤色，项颈微高，尾上揭如艾炷，髀股圆滑。兵乱之后，予曾见之。浚州清卿房约为赋《金马辞》也<br><br>&nbsp;&nbsp;&nbsp;&nbsp;王云鹤<br><br>&nbsp;&nbsp;&nbsp;&nbsp;王中立，字汤臣，岢岚人。博览强记，问无不知。少日治《易》，有声场屋。家豪于财，客日满门，延待备极丰腆。其自奉则日食淡汤饼一杯而已。年未四十丧妻。不娶，亦不就举，独处一室中如僧。如是三四年乃出。时人觉其谈吐高阔，诗画超绝，若有物附之者。问之不言也。大安初，遇闲闲赵公于平定，遗之诗曰：“寄与闲闲傲浪仙，枉随诗酒堕凡缘。黄尘遮断来时路，不到蓬山五百年。”因言：唐士大夫五百人，皆仙人谪降。为世味所著，亦有迷而不返者，如公与我皆是也。一日来都下，馆于闲闲公家。《中秋》诗有：&nbsp;<br><br>&nbsp;&nbsp;&nbsp;&nbsp;“印透山河影，照开天地心。人世有昏晓，我胸无古今”之句，闲闲大奇之。因索墨水一盂，如言与之。明旦不告而去。壁闲留“龟鹤”二字，广长一丈，墨水具在不知何物书之也。少之，先生从外来，问所以然，不答。题其旁云：“天地之间一古儒，醒来不记醉中书。旁人错比神仙字，只恐神仙字不如。”先生诗如：“醉袖舞嫌天地窄，诗情狂压海山平。忽惊风浪耳边过，不觉神形来世中。因君感激从君说，凿破机关有亦惊。”此类甚多。人有问世外事者，亦一二言之。好作擘窠大字，势极飞动，闲闲极爱之。屏山李之纯尝见先生，商略前代人物，引先儒论议数十条在目前，如人人自相诘难，然后以己意断之。以为辨博中第一流也。临终豫克死期，如言而逝。年四十九。晚年易名云鹤，号拟栩道人。人物如世画吕公，肩微耸耳。<br><br>&nbsp;&nbsp;&nbsp;&nbsp;董国华<br><br>&nbsp;&nbsp;&nbsp;&nbsp;董文甫，字国华，潞人，承安中进士。资淳质，泊于世味，人知重之，而不知其何所得也。子安仁，亦学道。闲居宝丰，父子闭户读书。朝夕不给，晏如也。先生历金昌府判官、礼部员外。正大中，以公事至杞县。自知死期，作书与家人及同官，又与杞县令佐诗，多至三十余首。书毕坐化。<br><br>&nbsp;&nbsp;&nbsp;&nbsp;卫文仲<br><br>&nbsp;&nbsp;&nbsp;&nbsp;卫文仲，襄城人，承安中进士。性好淡泊，读书学道，故仕宦不进。平居好歌东坡《赤壁词》。临终沐浴易衣，召家人告以后事，即命闭户。危坐床上，诵《赤壁词》，又歌末后二句。歌罢怡然而逝。<br><br>&nbsp;&nbsp;&nbsp;&nbsp;一行墓石记<br><br>&nbsp;&nbsp;&nbsp;&nbsp;刘太博机，贞祐兵乱后，自管湖州刺史，迁济州。民居官舍皆被焚。机复立州宅。掘一黄土坡，偶值古冢，乃唐一行禅师墓。有石记云：“刘机当破吾墓。”<br><br>&nbsp;&nbsp;&nbsp;&nbsp;明月泉<br><br>&nbsp;&nbsp;&nbsp;&nbsp;明月泉，在五台山中。人至泉所，以纱帛障眼，下视泉水，或见月在水中，故泉以为号。历数千百人，乃一二见之。大参杨叔玉，五台人，为予言：“明月泉吾所亲见，非传闻也！&nbsp;”<br><br>&nbsp;&nbsp;&nbsp;&nbsp;石守道心化石<br><br>&nbsp;&nbsp;&nbsp;&nbsp;徂徕石守道墓，在奉符。泰和中，墓崩，诸孙具棺葬。骸骨与常人无异，独其心如合两手，已化石矣。<br><br>&nbsp;&nbsp;&nbsp;&nbsp;毁宝鼎<br><br>&nbsp;&nbsp;&nbsp;&nbsp;皇统中修内司，烧琉璃瓦。毁一大鼎，三日不镕。鼎欲败，有声如雷，闻三十里外。人谓：成败有数，数与阸会，虽神物不能自保，不特此鼎矣！希颜说<br><br>&nbsp;&nbsp;&nbsp;&nbsp;田　鼠<br><br>&nbsp;&nbsp;&nbsp;&nbsp;正大壬戌，内乡北山农民告田鼠食稼。鼠大如兔，十百为群，所过禾稼为空。猎户射得数头，有重十余斤者，毛色似水獭。未尝闻如此大鼠也。<br><br>&nbsp;&nbsp;&nbsp;&nbsp;天魔祟<br><br>&nbsp;&nbsp;&nbsp;&nbsp;泰和末，雷景滂任寿州防御判官，弟希颜亦到官。有官妓香香，为魔所祟，神志恍惚，或睡数日不起。希颜谓其同列者言：“有一妇人为天魔所著，挈上浮图颠，凡妇意所欲，无不立致。一日见布幔车过塔下，妇谓魔言：‘车中贵人妻，汝取其钗来！’魔去良久乃至，无所得。妇问故，曰：‘彼福人，有神护之，望而不得前。’妇又问：‘彼以贵人妻，故有神护也？’曰：‘不缘贵人，但其不食牛肉故耳！’妇即发愿：‘我若脱此祟，不但我终身不食牛肉，誓尽此生劝人不食。’言未竟，魔大骂而去，遂不复至。妇大呼求救，其家以绳挽之而下，竟得全活。阿香能不食牛肉，发愿神佛前，祟宜不能近。”同列以其言告香，香即发愿。后十余日，靓妆袨服持酒来谢云：“得学士所教，今为平人矣！&nbsp;”<br><br>&nbsp;&nbsp;&nbsp;&nbsp;神　哥<br><br>&nbsp;&nbsp;&nbsp;&nbsp;孙国镇内翰族妇，有为山魈所污者。魈自言：“汝若资用所阙，我能立致。”尝积绢满庭，皆有真定库印。妇家以官物累己，乞屏去。俄顷，失绢所在。又一白马，金鞍宝勒，不知从来，而系之枥下。家人益惧。祈请良久，马忽不见。诸子窃议，呼魈为“五郎”，云：“设若人家无嗣，能为致一子否？”明旦，一孩子面目如画，锦绷绣褓，卧之床上。老幼拜祷，不愿受。竟留之。因字之曰“神哥”。年六岁病卒。<br><br>&nbsp;&nbsp;&nbsp;&nbsp;王确为兄所挞<br><br>&nbsp;&nbsp;&nbsp;&nbsp;外祖柔服簿王君，大定中卒官。其最小弟确，酗酒，欺幼孤。外祖母张容忍既久，无所控诉，遂病不能起。一夕，与诸女并寝。夜半镫暗，闻骚窣声。少之，触双陆棋子乱，啧啧有声，屡叹。外祖母哭失声。因言：“五叔恃酒见陵，官法不能制。若不禁止之，母子将为鱼肉矣！”不数日，确承醉，夜出定襄，归，至赵村，值外祖于中路，画地大数，随以马策乱捶。确抱头窜伏，仅能至家。取火视之，衫服碎破，肿青满背。明日，就外祖像前百拜谢。后酒亦不饮。<br><br>&nbsp;&nbsp;&nbsp;&nbsp;王全美母氏诗语<br><br>&nbsp;&nbsp;&nbsp;&nbsp;定襄王全美之母，从幼事佛，既老，奉香火益勤。先不知书，忽一日，谓敏之兄，言：&nbsp;<br><br>&nbsp;&nbsp;&nbsp;&nbsp;“外生，我漫得一句，汝看作得偈否？”举似凡十数句，惟“天机割断繁华梦，”殆似从慧中得之。母未几下世。<br><br>&nbsp;&nbsp;&nbsp;&nbsp;虱　异<br><br>&nbsp;&nbsp;&nbsp;&nbsp;德顺破后，民居官寺皆被焚。内城之下有礮数十，垂索在故营中。人有欲解此索者，见每一索，从上至下大虱遍裹，如脂蜡灌烛然。闻汴京被攻之后亦如是。丧乱之极，天地间亦何所不有也！<br><br>&nbsp;&nbsp;&nbsp;&nbsp;单州民妻<br><br>&nbsp;&nbsp;&nbsp;&nbsp;贞祐初，虞县黄九者，从佛儿堌贼钻天怪作乱于单父，虏老幼数百。中一妇有姿色，黄欲劫取。妇阳谓贼曰：“吾夫少选至，愿一见，嫁君未晚。”及见其夫，诉以劫取之事，因指黄九恶语大骂。贼不胜愤，砍杀之，被砍处不血出，但白膏流。黄冠禹冀之说。<br><br>&nbsp;&nbsp;&nbsp;&nbsp;戴十妻梁氏<br><br>&nbsp;&nbsp;&nbsp;&nbsp;戴十，不知何许人。乱后，居洛阳东南左家庄，以佣为业。癸卯秋八月，一通事牧马豆田中，戴逐出之。通事怒，以马策乱捶而死。妻梁氏舁尸诣营中诉之。通事乃贵家奴，主人所倚。因以牛二头、白金一笏，就梁赎罪。且说之曰：“汝夫死亦天命。两子皆幼，得钱可以自养。就令杀此人，于死者何益？”梁氏曰：“吾夫无罪而死，岂可言利？但得此奴偿死，我母子乞食亦甘分！”众不可夺，谓梁氏曰：“汝宁欲自杀此人耶？”梁氏曰：“有何不敢！”因取刀，欲自斫之。众惧此妇愤恨通事，不令即死，乃杀之。梁氏掬血饮之，携二子去。洛阳翟志忠云。<br><br>&nbsp;&nbsp;&nbsp;&nbsp;李昼病目<br><br>&nbsp;&nbsp;&nbsp;&nbsp;聊城李昼生二子，其一失明，其一生而无目。李去岁一目复枯。问神霄何道士求治疗。何问：“渠宁作亏心事耶？”李言：“平生塑神像，急须用目睛，则往往就神像摧塌处剜取之，殆以此故耶？”丁酉岁春，何来阳平，谓予言。李吝少费，受此报！<br><br>&nbsp;&nbsp;&nbsp;&nbsp;人生尾<br><br>&nbsp;&nbsp;&nbsp;&nbsp;清河王博，以裁缝为业，年三十七。一日，诣聊城何道士，言：丁酉初春，醉卧一桃园中。忽梦一神人，被金甲执戟，至其旁蹴之使起。王问何为神？曰：“吾为汝送尾来。”自后觉尻骨痛痒。数日，生一尾，指许大，如羊退毛尾骨然。欲勒去，痛贯心髓，炙之亦然。因自言不孝于母，使至饥饿，故受此报。每逢人看，则痛痒少止，否则不可耐也。因问何求疗。何无所措手，乃去。今在新店住。何道士云。<br><br>&nbsp;&nbsp;&nbsp;&nbsp;石公阴德<br><br>&nbsp;&nbsp;&nbsp;&nbsp;国初定州唐县王八郎，姿容雄伟，膂力绝人。为相者所惑，谋作乱。因设诡计，籍乡人姓名。未及引诱，为人所告。州将高某捕获，按籍逮捕，凡数千人。高欲一切以造逆当。石公时为都司，谏止之曰：“以诡计籍人名，罪止王八。其他无豫谋者，使其在诖误之列且不可，况诬以从逆乎？”州将不悦，命他吏鞫其事。吏承风旨，文致其罪。然州将以石公一言遂疑之。明日召石公，王八而下皆自伏。“公所言，何不惜死之甚也？”石公曰：“&nbsp;<br><br>&nbsp;&nbsp;&nbsp;&nbsp;雪人之冤，一死何惜！”州将良久曰：“有是哉！吾更思之。”明日，即从石公议，戮首恶二三人，余悉纵遣。并取旧案焚之。石公之子琚，业进士，天眷初，第一人擢第。大定中，以左丞相致政。故石公阴德，乡人无大小能备道之。<br><br>&nbsp;&nbsp;&nbsp;&nbsp;马三诋欺报<br><br>&nbsp;&nbsp;&nbsp;&nbsp;恩州刘马三，以钩距致富。尝用诡计取邻舍袁春田。春诉于官，马三出契券为质，竟夺之。春不能平，日为乡人言：“渠诋欺如此，已将为异类矣！”马三亦自誓云：“我果诈取汝田，当如所言也！”泰和二年，马三以病死。袁春家犬乳数子，中一小花狗，腹毛纯白，有朱书：“我是恩州刘马三”七字。马三素多怨家，竟欲出钱买之。寻为州刺史所取。阖郡皆知。马氏子孙不胜其辱，购而藏于家。<br><br>&nbsp;&nbsp;&nbsp;&nbsp;白神官<br><br>&nbsp;&nbsp;&nbsp;&nbsp;鄜州洛交，大定中有妖人白神官者，能以左道作怪变。如平地起龙、卷袖出金手、或端坐见佛像，光怪夺目。数百里间无不归向，莫有忤其意者。外祖王君，时为此县主簿，捕得之。问所以能怪变者，皆托以天神所为。及掘得狐涎一罂，神官乃伏罪。决杖二百而死。县境为之肃然。其后吾舅彦师，再到洛交，去外祖已四十年。访旧事，父老尚能言之，因问曰：“君是杖杀白神官王主簿子孙乎？”<br><br>&nbsp;&nbsp;&nbsp;&nbsp;贾道士前身<br><br>&nbsp;&nbsp;&nbsp;&nbsp;宣德朝元观贾道士，鱼儿泊贾大夫之子，知其前身本潞州人义镇王秀才。贞祐之兵，为北骑所俘　乘骑他出，逃去。骑追及，枪中其额而死。死后性不昧。顾盼中有二人来扶之，使历观诸狱，不忍恐怖，复扶之出。过一石桥，见莲花盆子中，贮恶血汁，令饮之。觉腥，口不可近，不肯饮。二人不之强，但推堕水中。既而开目，知受生此家。三日洗儿，及满月，乡邻来贺，皆见，但语不出。六七岁说前事，即求出家。父母不得已许之。送朝元观作道童。一日，俘主来观中，人说前事。俘主亦了了能记，都不差。视其额角，疮瘢犹存。<br><br>&nbsp;&nbsp;&nbsp;&nbsp;旬会之异<br><br>&nbsp;&nbsp;&nbsp;&nbsp;定襄魏仲仪，以经童出身，得辽阳警巡院判官。将复应词赋举，与同辈结夏课，十日一宴集。中一举子物故。他日旬会，诸人感叹存殁，仍于故人设位。少选，食至，诸人举匕筯，而设位者亦然，合坐哭皆失声，竟至罢食。<br><br>&nbsp;&nbsp;&nbsp;&nbsp;济源灵感<br><br>&nbsp;&nbsp;&nbsp;&nbsp;济源庙，隋时建。庙后大池，邑人以海子目之。献酒及冥钱，或他有所供，悉投此海池。每岁春暮，纸灰从水底出，谓之海醮。水亦有澄彻时，池底物历历见之。或时水底酒尊、伞扇浮游水面，谓之神赐。虽重若银杯、香合，亦浮。观者环水而立，物所至，人得之，以长漉篱挹取，拜赐而去。酒尊皆有镌记，年月、姓名。饮之往往有味云。&nbsp;<br>