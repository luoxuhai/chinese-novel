&nbsp;&nbsp;&nbsp;&nbsp;杨洞微<br><br>&nbsp;&nbsp;&nbsp;&nbsp;道士杨谷，字洞微，代州人，隐居华山。为人仪观秀伟，道行卓绝，平生未尝与物忤。通《庄》、《易》，世以“《庄子》杨先生”目之。明昌闲，诏征高道，隶天长观。未几还山。其将归也，与知观侯生食于市，书数“火”字于食案。又属侯言：“昨过沃州，闻君母病，可速归。”侯以假去。及至沃州而母不病。侯生谇语曰：“渠绐我邪！”及北还，天长已被焚矣！又尝与客游崧山白龟泉上。见一石蠏出，客曰：“蠏横行，殆天性乎？&nbsp;”洞微曰：“此物固横行，恨不值正人耳！”随以手指之蠏即正行。晚爱中方，卜居之。中方旧无泉，苦于远汲。洞微言：“山秀如此，不应无泉。”乃斋沐致祷。筮之，得吉征。是时十月，庵旁近葵花荣茂。洞微云：“于文，“草癸”为“葵”，此殆水征也！”与众道士行寻之。见巽隅草树间隐隐有微润，掘之，果得泉，可供数百指。然东隔绝涧，南限群峰，石壁峻峭，几百步不可越。洞微与弟子吕泽辈沿壁作栈道，以通往来。人以栈木易朽，虑有颠挤之患，乃就壁取石，凿窍嵌之，叠为石梁，甃泉为池。自是中方得水甚易。至今人目为“杨公泉。”闲闲尝为作文记之。又言：“吾友潘若净，字清容，有道之士也。尝从洞微游，甚叹服之。云：‘杨洞微，当求之古人中耳！’”闲闲后过华州，追怀洞微云：&nbsp;<br><br>&nbsp;&nbsp;&nbsp;&nbsp;“前年曾就云台宿。知有先生在华山。今日白云峰顶起，却疑骑鹤下人间。”其称道如此。<br><br>&nbsp;&nbsp;&nbsp;&nbsp;测　影<br><br>&nbsp;&nbsp;&nbsp;&nbsp;司天测景，冬夏二至，中都以北渐差。中都冬至一丈五尺七寸六分，夏至二尺二寸六分；昼六十一刻，夜三十九刻。山后凉陉金莲川在都西北四百里而近，其地最高。夏至昼六十三刻，夜三十七刻。上京临潢府在都北三千里，夏至昼六十四刻，夜三十六刻。《吕氏碣石录》云。<br><br>&nbsp;&nbsp;&nbsp;&nbsp;猎　犬<br><br>&nbsp;&nbsp;&nbsp;&nbsp;泰和五年，道陵猎云龙川。兴州产犬，宗室咬住进数犬云：“可备射虎，”上因令试之。犬见虎，一前出诱之，虎奔逐；众犬群起，或前或后，左右伺便挦啮。虎艰于周旋，或怒跃一二丈，意欲逸去，而群犬随及。虎既困而卧，卫士前射之。竟毙于群犬。<br><br>&nbsp;&nbsp;&nbsp;&nbsp;雷震佃客<br><br>&nbsp;&nbsp;&nbsp;&nbsp;陕州卢村张海，与同里一农民有。佃客发谋，诬此人以烧麦积。渠从旁证之。海缚农民解尉司。农性纯质，不能自明，分一死矣！三人者行至南城外，忽雷震佃客，从空而下，骨肉皆尽，惟皮发存耳！士人牛叔玉亲见。时郭敬叔为陕令也。<br><br>&nbsp;&nbsp;&nbsp;&nbsp;方长老前身<br><br>&nbsp;&nbsp;&nbsp;&nbsp;丹霞长老义方，字志道，尉氏人。前身柳小二，亦县人。大定初，群小聚议烧相国寺三门，乘乱劫军资库。凡五十人，分部探姓名，柳小二与一人当放火。先就门下行视可以谋度举火。柳私自念言：“此门国力所成，大如木山，一火之后，再不可得。如此功缘，我乃坏之，可惜、可惜！”感叹之际，被擒州桥上，讯掠而死。死后托生县中陈家。六七岁能言前世事。访父母妻子、及垫财所在，信为柳小二无疑。小二家供给之。出家法云寺，后嗣法铸和尚。住丹霞寺，亲为予言。<br><br>&nbsp;&nbsp;&nbsp;&nbsp;老赵后身<br><br>&nbsp;&nbsp;&nbsp;&nbsp;巩州仇家巷解库赵九老父赵三，大安二年病殆。寻生临洮西小字街银孙家。年十六托人访赵九，说前后身事，且呼赵九来看。赵九遣人往迎。将出巩州，家人奔走来迓，赵九在众中、疑信尚未决。孙童遥见赵九，呼小字大骂，怒其不即来认，见妻亦骂之。指妻臂上烧瘢及树下窖粟处。从是往来两家。州将宗室荣禄、倅李好复、节度副使史舜元异其事，亲问之，说初为人所召，至一大官府。卒令候于门。良久而出曰：“不须见长，但从我行。”&nbsp;<br><br>&nbsp;&nbsp;&nbsp;&nbsp;乘一骡，至数里外，入河滨。一妇先在此。卒指妇云：“此汝母也！”错愕之际，为卒推水，中遂不记。至三岁始悟前生云。<br><br>&nbsp;&nbsp;&nbsp;&nbsp;刘致君见异人<br><br>&nbsp;&nbsp;&nbsp;&nbsp;龙山刘仲尹致君，年二十。“不贵异物民乃足”榜擢第。释褐赞皇尉。一日巡捕，早至山寺中，见壁上有诗云：“长梢叠叶正飕飕，枕底寒声为客留。野鹤不来山月堕，独眠滋味五更秋。”问僧谁所题？言：“一客年可六十许，衣著丰神奇异，昨夜寄宿，今旦题诗而去。墨尚未干，去未远也。”致君分遣弓兵踪迹之。少焉，兵来报：“客在山中大树下待君。”致君载酒往，见客前揖，客亦与之抗礼。问姓名，不答，指酒索饮。致君见其谈吐洒落，知其异人。以平生《经》、《传》疑事质之，酬对详尽，得所未闻。客亦谓致君为可与语。举杯引满，引及从者。日将夕，致君与吏卒皆大醉。及醒，失客所在。致君此后诗学大进。其外孙李内翰钦叔为予言。<br><br>&nbsp;&nbsp;&nbsp;&nbsp;潼山庄氏<br><br>&nbsp;&nbsp;&nbsp;&nbsp;灵壁北四十里，地名潼山。有南华观。庄子之后余二百家，族长以行第数之，有二十八翁、二十九翁之目。官给杖印，主词讼。风俗醇厚。俗中有善谈玄者。介休乌元章题其《南华》诗云：“试拈真理问南华，生死元如觉梦何？昼夜曾停觉梦否？古今还续死生么？潼山岁岁生春草，雎水年年有绿波。子逝于今已千岁，觉时何少梦时多？”<br><br>&nbsp;&nbsp;&nbsp;&nbsp;王登庸前身<br><br>&nbsp;&nbsp;&nbsp;&nbsp;王登庸，平州人，“日合天统”榜进士，历宰数县，皆有能声，为予同年。苏鼎臣说：渠前身同里刘氏女，年十六七岁，采桑堕树下，伤重、气未绝，而灵识已托生王家。满月剃胎发，前身亦知痛而哭。甫求往刘家。其后两家供承，令举子。刘氏父母死，皆为服心丧三年。<br><br>&nbsp;&nbsp;&nbsp;&nbsp;大明川异卵<br><br>&nbsp;&nbsp;&nbsp;&nbsp;曲阳医者郭彦达，曾居大明川。闻一田夫董成者扫地至门限，地即高起，以锸铲平之，已而复高。如是三四。疑而掘之，先得一卵如椀许，壳膜见中有二蛇，一黑一斑。又掘得一卵，比前差大。彦达晓之曰：“神物不可触，祭拜而送之。”成如言，送滨河中。是岁川下上雷雨拔大木数千。人以疫死者数百人。<br><br>&nbsp;&nbsp;&nbsp;&nbsp;三姑庙龙见<br><br>&nbsp;&nbsp;&nbsp;&nbsp;大名蚕神三姑庙旁近龙见，横卧三草舍上。观者数百人。见龙鳞甲中幽黄色，其形如驼峰，头与一大树齐。腥臭不可近。既堕夭矫不得上。良久，云雾复合，乃去。时己酉岁七、八月间也。<br><br>&nbsp;&nbsp;&nbsp;&nbsp;镜　辨<br><br>&nbsp;&nbsp;&nbsp;&nbsp;蔡内翰正甫云：大定七年秋，与萧彦昭俱官都下。萧一日见过，出古镜相示曰：“顷岁得之关中。虽爱之甚，然背文四字不尽识，且不知为何时物。”予取视之，汉物也。文曰：“长宜子孙。”《宣和博古图》有焉。出图示之，殆若合符。彦昭惊喜。有姚仲瞻在坐，言曰：“仆家一镜，制作亦奇。宋末得于长安土人家。相传为太真奁中物，不之信也。”&nbsp;<br><br>&nbsp;&nbsp;&nbsp;&nbsp;使取而观，背有楷字数十，为韵语，句四言。其略有：“华屋交映，珠帘对看，潜窥圣淑，丽则常端”等语，而纽有开元二字。姚曰：“考其年则唐物，安知为太真之旧耶？”予笑而不答。徐出浮休居士张芸叟所作《冗长录》使读。其间载：“元祐中有耕望贤驿故地、得镜遗予者，铭为四字诗。中有‘潜窥圣淑’之句。‘圣淑’二字皆少空，意取圣为君，淑为后耳。”与此制正合。望贤去马嵬数十里，盖迁幸时遗之。浮休，陕右人。得之长安，信矣！彦昭欢甚，以为一日有二奇事，不可不书。予曰：“多言屡中，仲尼所以讥子贡也。然世喜道其偶中，予不书可乎？”<br><br>&nbsp;&nbsp;&nbsp;&nbsp;吕内翰遗命<br><br>&nbsp;&nbsp;&nbsp;&nbsp;吕防御忠嗣，生平经学有所得，故每以古人自期。临终敕诸子云：“我死无火葬，火葬是为戮尸。无斋僧作佛事。斋僧佛事是不以尧、舜、文、武、周、孔之教待我。有违我言，非吕氏子孙！”诸子从教，无一敢违者。范司农拯之，梁都运斗南每为予言。近岁斗南遗令：“送终不以僧佛从事。”有自来矣！<br><br>&nbsp;&nbsp;&nbsp;&nbsp;宣德狂僧<br><br>&nbsp;&nbsp;&nbsp;&nbsp;宣德圣国寺狂僧，布衣蓝缕，独处暗室。夏月不浣濯，无秽气。常于寺家厩舍，合爪向牛马言：“饱斋！饱斋！”生徒大恶之。承安中，春旱。州倅田公问：“何日当雨？”僧言：“四月二十日，雨足矣！”及期果然。刺史为中秋酿酒，僧云：“刺史即东去，何必酿为？”十四日除兴中尹，乘传之官。他所言多验。范拯之说。<br><br>&nbsp;&nbsp;&nbsp;&nbsp;吕状元梦应<br><br>&nbsp;&nbsp;&nbsp;&nbsp;吕内翰造，字子成。未第时，梦金龙蜿蜒自天而下，攫而食之。是岁经义魁南省，词赋继擢殿元。合门请诗，有“状头家世传三叶，天下科名占两魁。”谓其大父延嗣、父忠嗣与子成，俱状元也。<br><br>&nbsp;&nbsp;&nbsp;&nbsp;张子云祈仙<br><br>&nbsp;&nbsp;&nbsp;&nbsp;张子云以荫补官，尝作《金人捧露盘》乐府，道退闲之乐，一时哄传之。道陵召为书画都监，累迁冀州倅。一日祈仙，仙批《青门引》词，末句云：“半纸虚名，白发知多少？一桌武陵归计，不如闲早。怕桃花、笑人老。”子云即日致仕。张故人仲叔说。<br><br>&nbsp;&nbsp;&nbsp;&nbsp;麻姑乞树<br><br>&nbsp;&nbsp;&nbsp;&nbsp;宁海昆仑山石落村刘氏，富于财，尝于海滨浮百丈鱼，取骨为梁，构大屋名曰“鲤堂&nbsp;”。堂前一槐，阴蔽数亩，世所罕见。刘忽梦女官自称麻姑，问刘乞槐树修庙。刘梦中甚难之。既而曰：“庙去此数里，何缘得去？”即漫许之。及寤，异其事，然亦不之信也。后数十日，风雨大作，昏晦如夜。人家知有变，皆入室潜遁。须臾开霁，惟失刘氏槐所在。人相与求，之麻姑庙，此树已卧庙前矣！<br><br>&nbsp;&nbsp;&nbsp;&nbsp;孝顺马<br><br>&nbsp;&nbsp;&nbsp;&nbsp;宣宗朝，一亲军卒畜一铁色骢，能知人指使。此卒无兼丁，每上直，马自负卧具继至；下直则负之而归。他人或遮关牵掣，则作声势蹄啮之，人莫敢近。虽在军伍或此卒他适，马自寻之，必得所在。卒南征，堕坑堑中，不能起；马跪前二足，因得揽辔而上。何中盛传为“孝顺马。”一日，中贵人劳军淮上，戏令此卒藏匿，纵马自寻。马振辔长鸣，径到主人处。中贵闻之宣宗，为增卒月给。<br><br>&nbsp;&nbsp;&nbsp;&nbsp;蝎　台<br><br>&nbsp;&nbsp;&nbsp;&nbsp;东京宫城东北隅有蝎台。大定中修城，役夫毁台取土。及半，得石函；启之，中有块石，圆滑天成，撼摇作动物声。破之，二大蝎尾捎相钩，旋转不解，见风即死。人有问张都运复亨者云：“辽东无蝎。而蝎在石中，石在函，又为土所埋，人何以知其有蝎而名台也？”&nbsp;<br><br>&nbsp;&nbsp;&nbsp;&nbsp;张筹度久之，乃云：埋石函者必以数知之。不然，是神告之也。此外我不知。”<br><br>&nbsp;&nbsp;&nbsp;&nbsp;陵川瑞花<br><br>&nbsp;&nbsp;&nbsp;&nbsp;先人宰陵川。泰和甲子元夕，县学烧镫，有以杏棣棠枯枝为翦彩花者。镫罢，家僮乞之，供于县署佛屋中。四月上七日，先夫人焚诵次，乃见杏棠皆作花，真赝相间。先人会宾示之，以为文字之祥，为赋《瑞花诗》。予年始十五矣。<br><br>&nbsp;&nbsp;&nbsp;&nbsp;不食而孕<br><br>&nbsp;&nbsp;&nbsp;&nbsp;东京牛氏妇，年未二十，因异梦遂不食，食则吐且病。数年之后，都不减瘦。乙巳岁举一女，又自乳之。其姑挈见范炼师。范谕其姑：“妇已不食，又无便溲，何不令入道？”姑曰：“妇恋小女，不能离耳。”识者意此妇食生气，故动作如常，天癸时至；而爱根不能割，所以有子。书传中亦不多见也。<br><br>&nbsp;&nbsp;&nbsp;&nbsp;右腋生子<br><br>&nbsp;&nbsp;&nbsp;&nbsp;李炼师湛然，戊申秋入关，亲见一妇娩，身临月，忽右腋发一大疮；疮破，胎胞从疮口出，子母皆安。<br><br>&nbsp;&nbsp;&nbsp;&nbsp;李茂相法<br><br>&nbsp;&nbsp;&nbsp;&nbsp;完州守杨秀实，正大中权刑部主事，供输关、陕。相者李茂自南中来，相人言休咎殊验。官府以其惑众，羁管之。杨与之熟狎。私自言：“此人言休咎，或寿永、末路荣显，差以自慰；如言前途不远，或日久有他难，只增忧挠耳！”因与茂食次，问曰：“休咎不愿知。但某离老母十月，见面当在何时？”茂且食且笑曰：“君三日当拜太夫人矣！”杨窃谓关、陕去京千里余，三日何缘得到？食未竟，平章芮公急召杨、驿奏边事。三日未日中至家。杨至今以为奇。茂后入京，寓惠安寺，朝士争往叩之。近侍焦春和甫入门，茂即言：“五品、五品，恨来处不高耳！”焦本世宗家童，闻茂言，深耻之。茂未几被戮，年三十三。<br><br>&nbsp;&nbsp;&nbsp;&nbsp;雷氏节姑<br><br>&nbsp;&nbsp;&nbsp;&nbsp;雷氏，浑源人，是西仲、南仲从姊妹行。年十七，嫁为应州丁倅妻。雷氏群从有不悦者，讦告服内成亲，婚遂听离。丁谓夫人言：“绝婚固非我二人意。然夫人此去，再适人否？&nbsp;”雷曰：“我若再嫁，当令两目瞎！”丁云：“夫人果有此心，我亦当同此誓。”其后丁违前言，再娶，未几果丧明。雷氏十八寡居，九十七乃终。从孙希颜，常欲为文记之，竟不及也。<br><br>&nbsp;&nbsp;&nbsp;&nbsp;刘生青词之谴<br><br>&nbsp;&nbsp;&nbsp;&nbsp;正和初，中牟阳桥人刘慎，字荣辅，为里人刘六作延荐青词。刘平生有秽行，荣辅作词，曲为辨理，又依例荐拔。后数日，荣辅作首，学生鲁罗儿者，病中忽为物所凭，令家人请荣辅来。刘至，罗儿作色呵之曰：“汝昨为刘六作青词，汝于谁处敢妄语耶？”荣辅听罢，惶惧殊甚，手写首状，言自后更不敢复作青词！罗儿不复有言。此儿甫成童，初不知青词为何物。殆是刘过恶显著，荣辅妄为饰说，邀福，神故假此儿以警之耳。<br><br>&nbsp;&nbsp;&nbsp;&nbsp;陵川人祈仙<br><br>&nbsp;&nbsp;&nbsp;&nbsp;陵川士人刘方元卿说：兵乱后，县中人祈仙。杨征君朴降笔，诗尤奇伟不凡。如论“&nbsp;<br><br>&nbsp;&nbsp;&nbsp;&nbsp;书”字云：“汝知毫端心，万物不可碍。”又云：“龙盘一气云雷定，鲸化三山草木枯。&nbsp;”一席评事者，出高丽疋纸求诗，云：“霜入词锋月痕缺，手中不觉风雷掣。”如是八句，后批云：“慎勿触污！神物终当飞去。”席氏子妇产乳未终月，窃视之。三日后开卷，乃无一字，但空纸而已。刘曾问：“生死之际，其理何如？”云：“死、死，恶死、速死、生非可乐，死非可恶。鬼之恶生，犹人之恶死。但生人不知死者乐耳！”县人都俞，字舜卿，素不信仙鬼事。一日召舜卿至前云：“与汝银杏。”问：“安在？”批云：“在汝怀中。”&nbsp;<br><br>&nbsp;&nbsp;&nbsp;&nbsp;都探怀得之。又批云：“与汝樱桃。”都问：“腊月安得有？”批云：“已在汝掌中矣。”&nbsp;<br><br>&nbsp;&nbsp;&nbsp;&nbsp;都展手，果有。一日，分遗诸人连枝红杏三十余枝，正应在坛诸人之数，或问：“盛冬安得有此？”批云：“此土之冬，非他境之夏乎？”又问：“他境安在？”批云：“在数万里之外。”问云：“那得逡巡至此？”批云：“不疾而速，不行而至，汝不知之乎？”元卿问：“神仙果有无？幸明以告我！”批云：“子尚见疑乎？”元卿今客顺天，屡为予言。故续记于笔，陈于丧乱之后也。<br><br>&nbsp;&nbsp;&nbsp;&nbsp;抱阳二龙<br><br>&nbsp;&nbsp;&nbsp;&nbsp;顺天西北四十里抱阳岩宝教院，大小二青龙在寺潭中。庙曰“显济。”古碑说：‘二青’&nbsp;<br><br>&nbsp;&nbsp;&nbsp;&nbsp;见于隋、唐之间，有将军之目，官比刺史。大青崇宁五年封崇惠侯，政和七年进灵益公；小青嘉霈侯，进英泽公。”二龙各长二三尺许，色深翠，朱墨细点间之脊间仿佛成方胜花。行则昂首，不类他蛇。出则绳行木上。能兴云雨，变现不测。乡人祈赛，与之酒，则直立，高二尺余，俯首就盏饮之。故前人诗有“青蛇立饮祭神酒”之句。“二青”居山阳，各有种类，至数十百个，都不毒螫。大青一目眇，其种悉然。凡在山阴者皆杂蛇，例毒螫，然不敢犯山阳“二青”之境，至则为“二青”之族啮杀之。二族亦不往山阴。村落小儿辈与之习惯，至以手捧之。而常夜宿民家卧具中，人亦不骇怪也。此事唐张燕公说、冯瀛王道、宋崇仪使大名总管邢仲良、近代郑州刺史赵摅子充皆尝读书于此。有邢氏继志庵忘归轩，燕公石穴读书堂。明珠窝。初，山石崩，出一穴如杯椀之半，莹滑无琢削痕，似有光彩。土人传有明珠飞出，故以名之。近山三四里所，有升贤村，属满城，冯王故居也。辛亥冬，予与毛正卿德义昆仲、郝伯常、刘敬之诸人一游。寺僧显，淳质有道行，时年七十八，说龙之美。<br><br>&nbsp;&nbsp;&nbsp;&nbsp;三秀轩<br><br>&nbsp;&nbsp;&nbsp;&nbsp;李都运有之、高户部唐卿、赵礼部廷玉读书永平西一山寺。腊月，桃树一枝作花，大金蝉集其上，又竹林出一笋。故名所居为“三秀轩”。后三人皆登上第，极品。<br><br>&nbsp;&nbsp;&nbsp;&nbsp;王处存墓<br><br>&nbsp;&nbsp;&nbsp;&nbsp;王处存墓，在曲阳燕川西北，白虎山之青龙碣。己卯八月，完州人劫破之。骨已灰烬，得银百余星、一砚、一镜、唐哀帝所赐铁券；券刻金字云：“敕葬忠臣王处存，赐钱九万九千九百九十九贯九百九十九文。”其孙周臣说。<br><br>&nbsp;&nbsp;&nbsp;&nbsp;张女夙慧<br><br>&nbsp;&nbsp;&nbsp;&nbsp;顺天张万户德明，第八女小字度娥，资质秀爽，眼尾入鬓。丙午秋入小学。生七年矣，日诵数百言。比戊申二月，女史属词。《孝经》、《论语》、《孟子》、《易干传》至《下系》，诗《二南》、《曲礼》、《内则》、《少仪》、《中庸》、《大学》、《儒行》、《祭统》、《祭义》、《经解》、《冠婚》、诸篇，班氏《女戒》、郝氏《内则》、《内训》、《通丧记》六卷，皆成诵。日兼二诗，古律至十篇。学书，下笔即有成人之风。旦夕家居，见家人或不整肃，以礼责之。又所诵书多能通大义，时为讲说。其对属、才思敏捷，无小儿女子语：“睡思昏昏如醉思，闺心寂寂似禅心。桃李东风蝴蜨梦，关山明月杜鹃魂。”识者谓此诗不佳。后日果得病，又四日亡。甫九岁。郝伯常为诗吊之。<br><br>&nbsp;&nbsp;&nbsp;&nbsp;脱壳楸<br><br>&nbsp;&nbsp;&nbsp;&nbsp;代州寿宁观，宋天圣中，一楸树老且枯矣。海蟾子过州卖不死药，三日不售。投药此树中。明年枯枿再茂，人目之为脱壳楸。白皞子西题诗云：“一粒丹砂妙有神，能教枯木再生春。仙翁用意真难晓，只度枯楸不度人。”泰和中，王嘉言子告过寿宁，戏道判白生云：&nbsp;<br><br>&nbsp;&nbsp;&nbsp;&nbsp;“子西诗讥观中人，汝曹尚刻石耶？”白因掩覆此石。<br><br>&nbsp;&nbsp;&nbsp;&nbsp;金宝牌<br><br>&nbsp;&nbsp;&nbsp;&nbsp;宣政闲，方士能化泥为金，名“金宝牌”。长三寸半，阔二寸半，文曰：“永镇福地”。代州天庆、寿宁二处有之。天庆者今尚在。承平时人传玩，显是泥所成，指文宛然。<br><br>&nbsp;&nbsp;&nbsp;&nbsp;揩牙方<br><br>&nbsp;&nbsp;&nbsp;&nbsp;茯苓、石膏、龙骨各一两；寒水石二两半；白芷半两；细辛五钱；石燕子大者一枚、小者一对。末之，早晚揩牙。繁畤王文汉卿、得此方于麟抚折守，折守得于国初洛阳帅李成。折年逾九十，牙齿都不疏豁，亦无风虫。王文今亦九十，食肉尚能齿决之。信此方之神也。<br><br>&nbsp;&nbsp;&nbsp;&nbsp;碑子鱼<br><br>&nbsp;&nbsp;&nbsp;&nbsp;海中有鱼，尾足与龟无异，背上聚一壳，如碑石植立之状。潮退则出岸上曝壳，十百为群，闻人声则爬沙入海。海滨人谓之“碑子鱼”。或鱼或兽，未可必也。旧说蒲牢海兽，遇鲸跃则吼，其声如钟。今人铸钟作蒲牢形，刻撞钟槌为鲸，于二者有取焉。盖古人制器象物，如舟车、弧矢、杵臼之属，初不漫作，特后人不尽能知之耳然则碑表之制，将亦有所本耶？抑人见鱼形似，傅会为名也？<br><br>&nbsp;&nbsp;&nbsp;&nbsp;神告胥莘公<br><br>&nbsp;&nbsp;&nbsp;&nbsp;胥莘公尝梦泰山神告之曰：“敬我无福，慢我无殃；当行善道，家道久长。”每以此语人。事见家传。<br><br>&nbsp;&nbsp;&nbsp;&nbsp;蛙化鼠<br><br>&nbsp;&nbsp;&nbsp;&nbsp;燕南安州白羊淀，南北四十里，东西七十里，旧为水所占。近甲午岁，忽干涸，淀中所有蛙黾，悉化黑鼠，啮茭草根尽。土脉虚松，不待耕垦，投麦种即成就。其居民不胜举，听客户收获，但取课而已。此地山草根胶固，不受耕，其因鼠化得麦，亦异事也。淀有石刻云：“天荒地乱，莫离此淀；有水食鱼，无水食面。”是则前此亦尝得麦乎？张侯德明说。<br><br>&nbsp;&nbsp;&nbsp;&nbsp;驴腹异物<br><br>&nbsp;&nbsp;&nbsp;&nbsp;完州旧永平县磨户，其人家畜一驴，忽受病。比死，大叫七日夜不绝声。剖之，大腹内得物，非铁非石，形如栝楼而褊，色深褐，其坚若铁石。磨家不以为异，掷之麦囤中。日课麦皆取于此，而都不减秏。如是一年，乡人传以为神。官长石生者索去，亦置麦中，竟无神变。今在顺天张侯家，余亲见。<br><br>&nbsp;&nbsp;&nbsp;&nbsp;暴雨落羊头<br><br>&nbsp;&nbsp;&nbsp;&nbsp;贞祐二年，竖州杨云卿为崞县令。夏月暴雨过，南关外十余里落羊头一，大如车毂，角上竖，高三尺。以物怪申代州。州下军资库收，闻之朝。<br><br>&nbsp;&nbsp;&nbsp;&nbsp;关中丁亥岁灾变<br><br>&nbsp;&nbsp;&nbsp;&nbsp;正大四年丁亥，关中灾变二事：平凉西草场，天王塑像前后飐动，凡两昼夜不止，而泥塑衣纹都不剥落。知府徒单百家奴往拜之，拜至三，像即不动。知府去，动如故。临洮城中鼠昼夜作声，比屋皆然。一日近四更、鼠群出，中一大者如海鼠而白，引群鼠出南门。门下弓手排卧，鼠争道，踏人面而过。有不及出者，入东南白草原，乃不见。府至此六十里。刘善甫从弟润之说。<br><br>&nbsp;&nbsp;&nbsp;&nbsp;珠子冰<br><br>&nbsp;&nbsp;&nbsp;&nbsp;临洮城外洮水，冬月结小冰子如芡实，员洁如一耳奭阝之珠。洮城中富人收贮。盛夏以蜜浆调之，如真珠粉然。此水上下三百里，冬月望之，凝白无际，而著脚即陷。盖冰珠虽冱寒，亦不融结为一也。<br><br>&nbsp;&nbsp;&nbsp;&nbsp;炭谷琼花<br><br>&nbsp;&nbsp;&nbsp;&nbsp;鄠县西南十里曰“炭谷”。入谷五里，有琼花树。树大四人合抱，逢闰即花。初伏开，末伏乃尽。花白如玉，攒开如聚八仙状。中有玉蝴蜨一，高出花上，花落不著地，乘空而起。乱后为兵所斫云。<br><br>&nbsp;&nbsp;&nbsp;&nbsp;古　钱<br><br>&nbsp;&nbsp;&nbsp;&nbsp;东平人钱信中，按《钱谱》收古钱。凡得数十种，付之茶店刘六。刘本漕司胥吏家，素称好事。及多收古钱，聚两家所有，以锦囊贮之。如谱中不记年代，品最在前；刘亦有之。金错刀尤重厚，今世所见才二、三分耳。又有方寸匕，形制与错刀同，最多，推为众钱之冠。王莽大钱作燕尾状者，比今所有，其大四倍。文曰“端布当千”。背后有两字，有“丝布”&nbsp;<br><br>&nbsp;&nbsp;&nbsp;&nbsp;、“泉布”、“货布”、“流布”，如是近十布。又有一铢、二铢、三铢至五铢。有内四出纹，是方孔、四角、金文通轮郭者。复有钱背四出文者，榆荚其文，一曰“五金”，一曰“五朱”。殆分“铢”字为二也。既有“涌金”，亦有“镂金”。开元钱有涌金月牙，复有镂金月牙，有孔方之上，有横涌金月牙一线通轮郭者，亦有孔方之下一线通轮郭者。此家所畜，不特古钱，书、画、琴暨古物，无不略具。士大夫日聚于此，杂客不豫也。东平破后，不知古物在否也。<br><br>&nbsp;&nbsp;&nbsp;&nbsp;神救甄帅军<br><br>&nbsp;&nbsp;&nbsp;&nbsp;定州帅甄全，己卯岁为北兵所攻，求救恒山军。恒山逗遛不进，全逾城逃死，为北所获。恒山以全为叛，乞诛甄族之在军中者，又劫全入头山砦。砦上人半出运粮，外军猝至，守者不之备，杀虏甚众。运粮者不知被劫，坦然还砦。恒山军阴伺之，谋尽杀而后已。是夜，砦上大青鬼现，眼如杯，赤红、有光焰。军士惊怖散走，甄众乃得脱。<br><br>&nbsp;&nbsp;&nbsp;&nbsp;猪善友<br><br>&nbsp;&nbsp;&nbsp;&nbsp;洛西永宁一屠肆，豢猪数十头。一日，子弟问屠伯当宰何猪？屠伯攀圈指示，群猪惊扰，独一猪安然不动。屠伯指此猪云：“此猪食甚少，养饲已久，可宰之。”子弟入圈曳之，就缚，噤不出一声，及刺刃，喉无血，亦不死。子弟白之屠伯，屠伯自加刃，以手探之，此猪乃无心肺！屠伯大惊悟，以为神佛所化。掷刃于地，拜天地四方，誓愿改业。此猪既不死，安然入圈。尔后其家不复以糟糠饲之，目曰“猪善友。”闾里喧传，有自远来观者。无不惊叹。一邻家来请，“猪善友”斋，此猪如应诺。明旦，请者未至，猪已坐于此家之门。此家以斋食与之。如是三十三日，历旁近民家几遍。蹲坐一墓园中，不动，视之，已死矣。辛愿敬之为作传。<br><br>&nbsp;&nbsp;&nbsp;&nbsp;宫婢玉真<br><br>&nbsp;&nbsp;&nbsp;&nbsp;大定中，广宁士人李惟清元直者，与鬼妇故宋宫人玉真遇。玉真有《杨柳枝》词云：“已谢芳华更不留，几经秋；故宫台榭只荒邱，忍回头；塞外风霜家万里，望中愁；楚魂湘血恨悠悠，此生休。”一诗云：“皓齿明眸掩路尘，落花流水几经春。人间天上归无处，且作阳台梦里人。”又一诗云：“自怜华色镜中衰，轻弃前欢已自宜。不恨相逢情不尽，直须白鼠望归期。”李生后以庚子夏六月暴心痛死，辽东人为作传，以《东都行记》文多不载。<br><br>&nbsp;&nbsp;&nbsp;&nbsp;项王庙<br><br>&nbsp;&nbsp;&nbsp;&nbsp;正隆南征，过乌江项羽庙，引妃嫔视之。因为说垓下事。顾谓众妃曰：“汝辈中亦有似虞姬者否？”此语传达民闲，有为之缩颈者。<br><br>&nbsp;&nbsp;&nbsp;&nbsp;广宁寺钟声<br><br>&nbsp;&nbsp;&nbsp;&nbsp;广宁寺有巨钟。一日，撞之不鸣，其声乃在城西南桥下。行人闻之，无不骇惧。有告寺僧，具饶钹就桥下迎，钟复鸣。宗室仲章说。<br><br>&nbsp;&nbsp;&nbsp;&nbsp;石桥大火<br><br>&nbsp;&nbsp;&nbsp;&nbsp;泰和八年冬，京师大悲阁前幡竿石桩缝间，连夕出火，四十余日乃止。明年，大火延烧万余家，阁亦被焚。卫王有旨，救虞世南所书“千手眼大悲阁”题榜。火气炽盛，人离百步外不敢近云。<br><br>&nbsp;&nbsp;&nbsp;&nbsp;永安钱<br><br>&nbsp;&nbsp;&nbsp;&nbsp;海陵天德初，卜宅于燕，建号中都，易析津府为大兴。始营造时，得古钱地中，文曰：“&nbsp;<br><br>&nbsp;&nbsp;&nbsp;&nbsp;永安一千”。朝议以为瑞，乃取“长安”例地名，改东平中都县曰“汝阳”，河南永安曰“&nbsp;<br><br>&nbsp;&nbsp;&nbsp;&nbsp;芝田”，中都永安坊曰“长宁”。然亦不知“永安一千”何代所用钱也。&nbsp;<br>