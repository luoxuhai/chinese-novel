&nbsp;&nbsp;&nbsp;&nbsp;临淄道院<br><br>&nbsp;&nbsp;&nbsp;&nbsp;大定初，山东人杨善渊，买地临淄市南，立道院。掘地得古砖，上刻四十二字云：“大齐戌二年四月八日，南郭石羊巷杨道圆，施花砖笆三千口，在天齐观玉清宫殿上。永记杨押，砖匠杨本坚。”有为考按者：“此地盖北齐时天庆观，今巷东道北尚有石羊存焉。戌二年，高纬天统二年丙戌岁也。县前此无宫观，善渊拨土主之，偶与古观地合。善渊又与道圆同姓，亦异事也。<br><br>&nbsp;&nbsp;&nbsp;&nbsp;盗谢王君和<br><br>&nbsp;&nbsp;&nbsp;&nbsp;冯翊士人王献可，字君和，元礼中试京师。待榜次。一日晨起，市人携新鱼至，掷骰钱赌之。君和祝骰钱以卜前程，一掷得鱼。市人拊膺曰：“我家数口，绝食已二日；就一熟分人赊此鱼，望获数钱，以为举家之食。子乃一掷胜之。我家食禄尽矣！”君和恻然哀之，不取鱼，又以数钱遗之。市人谢而去。及下第西归，路经渑池，早发山谷间，猝为群盗所执，下路十数里。天明阅客行囊，一少年忽直前问君和：“非京师邸中乞我鱼不取者乎？今日乃相见于此！”再三慰谢，并同行皆免。同郡徐安上记其事云。<br><br>&nbsp;&nbsp;&nbsp;&nbsp;广宁山龙斗<br><br>&nbsp;&nbsp;&nbsp;&nbsp;甲辰乙巳岁，广宁夏五六月间，大阴晦，雷雨环作，声不断。夜望闾山上，白气直与海接。须臾雨下，终夜不息。平明水没村落，死者无限，大崖高数百尺，皆荡为平土。下漫石，石上有杵臼痕，不知何代为冈厓所覆压也。山颠龙斗处，留迹数十，所印泥鳞甲爪痕，有长五六十尺者，有长百余尺者。意群龙聚斗于此，土人遭此大变。<br><br>&nbsp;&nbsp;&nbsp;&nbsp;宣靖播越兆<br><br>&nbsp;&nbsp;&nbsp;&nbsp;宣和中，龙德宫花竹池沼间，散起庐舍，象村落田家所居。山庄、渔市、旗亭、茶店，无所不有。悉以宫婢主之。上皇策蹇其间，从以轻侠少年。所至，主人馆客留连笑谑，一与外间无异。将去，即以金钱遗之。播越之祸已见于此。《吕氏碣石录》。<br><br>&nbsp;&nbsp;&nbsp;&nbsp;女真黄<br><br>&nbsp;&nbsp;&nbsp;&nbsp;文潞公元丰间镇洛水南，银李以千叶淡黄牡丹来献，且乞名。公名之曰“女真黄”。后人始知其谶。<br><br>&nbsp;&nbsp;&nbsp;&nbsp;日本国冠服<br><br>&nbsp;&nbsp;&nbsp;&nbsp;大定末，日本国贩硫黄沙木将往明越，为风漂至登州海岸。其人华冠缟服，上画鸡犬，将如挽郎。自言先世秦人，是徐市船载入海者。市死，为五蕃菩萨。国人至今为凶服，会裕陵上仙，取沙水供葬。<br><br>&nbsp;&nbsp;&nbsp;&nbsp;焦燧业报<br><br>&nbsp;&nbsp;&nbsp;&nbsp;开封焦燧，以廉能擢大兴推官。凡鞫囚有不伏者，即脑勘。及为河东路提刑官，忽病脑疽，不胜楚。自叹曰：“吾鞫狱用脑勘，人亦痛如是乎？”百方疗之，竟不起。<br><br>&nbsp;&nbsp;&nbsp;&nbsp;孔孟之后<br><br>&nbsp;&nbsp;&nbsp;&nbsp;宣圣五十三代孙名元措，字梦得，仕至大常卿，遥领泰宁军节度使。颜子五十三世孙名珍，辛丑年见之，六十余矣。长清有子贡之后木老，尝有官广威将军，人目之为“木威”。冉子之孙一农家，在长清之鹊巢，小儿子牛儿，子改曰阿鞬。孟氏亦有后，予未之见也。孔氏在曲阜者避圣讳，读“丘”曰“区”。此亦不可不知也。<br><br>&nbsp;&nbsp;&nbsp;&nbsp;张孝通冤报<br><br>&nbsp;&nbsp;&nbsp;&nbsp;大定末，武清人赵士诠，商贩西京。每过白登，多宿张孝通家，其妻私焉。孝通知，阴图之。一日，乘士诠醉，与其子定国缢杀之，投尸野中。士诠久不归，子来白登访之。孝通先与店户白忠友有仇，私告赵子云：“汝父去向，白忠友宜知之。”赵子诉官，官系忠友，讯掠不胜苦楚，虽已诬服而狱终不决。明昌初，白妻诉朝。朝差贾公守谦往廉之。贾密访县人，人有言一异事云：张孝通及其子驱一骡往某处，憩于道旁树下。骡逐草而逸，定国怒鞭之。骡忽人语云：“你杀赵客，更来打我！”父子相顾失色。他日，孝通妇汲水饮骡，骡又语云：“你杀人，却冤白家。”孝通父子恐语泄，谋杀之以灭口，而县人无不知者。贾公以是归报朝廷。随差邢部员外孙某，驰驿至县，收孝通父子，一问即承。人知神理之不可诬也！贾公仕至右丞。<br><br>&nbsp;&nbsp;&nbsp;&nbsp;魏相梦鱼<br><br>&nbsp;&nbsp;&nbsp;&nbsp;参知政事魏子平，嗜食鱼。厨人养鱼百余头，以给常膳。忽梦群鱼集其身，挥斥不去；复梦为鱼所鲠，痛不能出。闷乱久之乃寤。自是不食鱼。<br><br>&nbsp;&nbsp;&nbsp;&nbsp;相　字<br><br>&nbsp;&nbsp;&nbsp;&nbsp;宋末，有相字知休咎者。上皇书一“朝”字，令人试之。相者云：“十月十日天子生，绍兴南渡，将驻于杭。”书一“杭”字问之，相者云：“兀术将至，当避其锋。”太师梁王小字兀术，果拥兵而南。其验如此！尝与同舍生孟津李蔚庆之论及此。予谓：“古无相字法，殆是挟以他术耶？”李曰：‘不然，此龟卜之余意耳！’<br><br>&nbsp;&nbsp;&nbsp;&nbsp;梦灵丸<br><br>&nbsp;&nbsp;&nbsp;&nbsp;京师法云寺僧律师，失明数年。梦中有人授一方，治内外障，但瞳神水在者，皆可疗。艾二两；蔓菁子。枸杞、蒺藜、甘菊、荆芥穗各一两；当归、地黄、川芎、赤芍药、防风各一两半；十一味末之。水面糊凡，桐子大。空腹、食前，温水下三二十几。僧服之，目复明。因目曰“梦灵丸。”<br><br>&nbsp;&nbsp;&nbsp;&nbsp;吕氏所记古印章<br><br>&nbsp;&nbsp;&nbsp;&nbsp;党承旨有周亚夫铜印。束鹿柴揖调历城簿，有彭宣私印。临淄农郑氏耕地，得方寸铜印，钮作九猨猴，细小如豆；谛视之，形状俱备。郑先未有子，自是产九男。因宝藏此印。<br><br>&nbsp;&nbsp;&nbsp;&nbsp;古　鼎<br><br>&nbsp;&nbsp;&nbsp;&nbsp;燕都庙学，有夹铜鼎焉。高二尺，受数斛。篆有“离明神鼎养火”六字。后归裕陵。竟不晓古人作何用也。郭太傅舜俞说：“博平路氏一鼎，无款识，无文章，而黄金丹碧，绚烂溢目，受五升许，三足而一稍大，路氏用之煮茶。以少火燎其大足，则水随沸。大定中，铜禁行，不敢私藏，摧大足折，送之官。足中虚，折处，铜楂作火焰上腾之状。”天壤间神物奇宝，成坏俱有数，特见毁于庸人之手，为可惜耳！蔡内翰正夫《古器类论》记二鼎云：“其一明昌三年二月、蓝田玉山乡农民李兴穿地得之，高二尺，两耳，有字一十行，文曰：“王四月初吉丁亥。”以长历考之，鲁庄公十二年四月丁亥，即周安厘王初立之岁，未改元，故不称年而仅以月数焉，又有一百二字，必周侯伯所作之器也。其一太原三交西南，大定九年汾水坏东岸古墓，有鼎及钟磬之属；鼎小者五寸许，大几三尺，中作黄金色。所实牛羹尚可辨。钟磬小者不及二尺，凡十六等，盖音律之次也。虽无款识，皆周物也。&nbsp;”<br><br>&nbsp;&nbsp;&nbsp;&nbsp;西阴井移<br><br>&nbsp;&nbsp;&nbsp;&nbsp;戊申正月，武城之东有村落名西阴，民家一井移四五步，而井桩如故也。又数日，一道士过此村，形服与常人异。见农具中二地碾石咄咤曰：“业畜！乃在此耶？”并挟之而去。村民惧凶祸将及，弃家远徙。后亦无他。南宫士人董德卿亲见之。”<br><br>&nbsp;&nbsp;&nbsp;&nbsp;海岛妇<br><br>&nbsp;&nbsp;&nbsp;&nbsp;王内翰元仲《集录》：“近年海边猎人，航海求鹘。至一岛，其人穴居野处，与诸夷特异，言语绝不相通。射之中，则扪血而笑。猎者见男子则杀之，载妇人还。将及岸，悉自沉于水。他日再往，船人人执一妇，始得至其家。妇至此不复食，有逾旬日者。一旦，皆自经于东冈大树上。”元仲，黄华之父也。<br><br>&nbsp;&nbsp;&nbsp;&nbsp;鸡泽神变<br><br>&nbsp;&nbsp;&nbsp;&nbsp;鸡泽农民五人，同采樵出门。望西风势甚恶，迟回不欲往，又为一叟所难。四人者还家，一人往采樵次。大风从西北来，震荡天日。此人走避不及，伏于沟中。为一人捽起同行。行时，此人踏风而行，见同行皆神鬼。迤逦过一城，神人曰：“此朝城也。”又东行。路旁一长髯人拜、劝酒；神人共入庙中，留此人庙门下。少之，呼入行酒。见神人各长丈余，有鬼形者、人形者，衣皆锦绣，香气袭人。此人从中坐劝酒，中坐者不语，以右手拇指指令从次坐者劝。劝毕，复出庙门下。须臾饮散，神人出，大风随起。置此人不复问。此人伺风定，出问人，知此地为东平界，庙即岳祠也。行丐数日，乃至家，犹恍惚如心恙云。智仲可说<br><br>&nbsp;&nbsp;&nbsp;&nbsp;临晋异瓜<br><br>&nbsp;&nbsp;&nbsp;&nbsp;临晋上排乔英家，业农，种瓜三二顷。英种出西瓜一窠，广亩二分，结实一千二三百颗。他日耕地，瓜根如大椽。辛亥年，定襄士人樊顺之亲见。<br><br>&nbsp;&nbsp;&nbsp;&nbsp;舜　麦<br><br>&nbsp;&nbsp;&nbsp;&nbsp;河东县舜砦出麦，颗粒如常麦而无缝，又色稍白，每斗得面十三斤。此地二顷余，农民数家主之。喻如今岁东家舜麦成，至明岁西家成熟，无定处，然终不出二顷之外也。定襄周梦卿说。<br><br>&nbsp;&nbsp;&nbsp;&nbsp;平阳贡院鹤<br><br>&nbsp;&nbsp;&nbsp;&nbsp;大安初，高子约、耿君嗣、阎子秀、王正之考试平阳，举子万人。主司有梦绯衣人来谢谒者。明旦试题下以语同官。俄，群鹤旋舞《至公楼》上，良久不去。主司命胥吏揭榜大书示众云：“今场状元，出自河东。”当举府题《圣人有金城》，解魁宋可封、泽州；省《俭德化民家给之本》，省魁孙当时；御题《获承休德不遑康宁》，状元王纲，平阳。三元者果皆河东云。<br><br>&nbsp;&nbsp;&nbsp;&nbsp;史学优登科岁月<br><br>&nbsp;&nbsp;&nbsp;&nbsp;河中李钦叔初生，其父之才作汤饼局。有相者为延安史学优言：“君后当擢第，但当出此儿门下，为太晚耳！”学优雅以才名自负，不以相者之言为然。其后钦叔二十三，省元赐第，中廷试，策宏词科，除应奉翰林文字。两豫主贡。学优竟出其门云。<br><br>&nbsp;&nbsp;&nbsp;&nbsp;日中见异物<br><br>&nbsp;&nbsp;&nbsp;&nbsp;崇庆元年冬十月，北京进士赵天瑞、张仲和辈十五人，赴试回，晓行道中，日中见三物：一四足兽在前，一蛇继之，二物行甚速；次一鸟跳跃稍缓。少顷，无所见。是后兵动，中原丧乱。兰仲大说。<br><br>&nbsp;&nbsp;&nbsp;&nbsp;镇城地陷<br><br>&nbsp;&nbsp;&nbsp;&nbsp;镇城欲陷日，州长、佐史率妓乐迎官出城。坐待驿亭次，见一妇被发跣足，喘汗入城，问之，云其姑卒病，买药欲救之。良久，亭中人闻空际有相问答者云：“出城未？”答者言：“未”。吏卒闻之大骇怪，不知所谓。少之，妇得药而出，城随陷，城中无一人免者。此妇殆以孝感脱此祸欤？中京史监时亦在亭中，亲见其妇。惜不问此妇姓氏耳。<br><br>&nbsp;&nbsp;&nbsp;&nbsp;王子明获盗<br><br>&nbsp;&nbsp;&nbsp;&nbsp;副枢刚中王公晦，字子明，泽州人。初任长葛簿。一日行水边，忽见回风逐马行，或前或后，数里不去。子明疑其有异，缓辔从之。回风入水复出者数四。子明召旁近居民，杂驺卒入水索之，得一尸，是近日被害者。检视衣著，于所佩小革囊中得买布单目及木印一。子明默藏之不以语人。既入县，即召布行赍布来官，欲买之，积布盈庭。子明一一辨视，果有布是木印所记者。因甲乙推之，盗寻获。一县称为神明。事见闲闲公所撰《墓志》。<br><br>&nbsp;&nbsp;&nbsp;&nbsp;泗州题壁词<br><br>&nbsp;&nbsp;&nbsp;&nbsp;兴定末，四都尉南征。军士掠淮上良家女北归。有题《木兰花》词逆旅间云：“淮山隐隐，千里云峰千里恨；淮水悠悠，万顷烟波万顷愁；山长水远，遮断行人东望眼；恨旧愁新，有泪无言对晚春。”<br><br>&nbsp;&nbsp;&nbsp;&nbsp;贺端中见鬼<br><br>&nbsp;&nbsp;&nbsp;&nbsp;吾州进士贺端中，大定中，宣圣庙齐宿。镫下见一大青鬼，发上指，目光如炬，口出火焰。贺以被蒙头，伏床下。日高，诸生至，乃敢出，战悚尚未定也。起视，水瓮皆干，砚池亦然，溺器亦空。人知其为渴鬼云。端中出孙国镇之门，有赋声。此举登科。<br><br>&nbsp;&nbsp;&nbsp;&nbsp;介虫之变<br><br>&nbsp;&nbsp;&nbsp;&nbsp;东平薛价，阜昌初进士。尝令鱼台，嗜食糟蠏。凡造蠏，厨人生揭蠏脐，纳椒一粒，盐一捻，复以绳十字束之，填入糟瓮，上以盆合之。旋取食。薛一日梦昨所获强寇，劫狱而去，夜半惊寤，索烛召吏，将问之。烛至，乃见糟蠏蹒跚满前，不知何从出也。薛自此不食蠏。外曾孙东平贾显之说。<br><br>&nbsp;&nbsp;&nbsp;&nbsp;天庆殿柱<br><br>&nbsp;&nbsp;&nbsp;&nbsp;太原士人刘进之，客卫州。所居近河，三夜闻哭声，访之邻里，云：“旁近无哭者，当是鬼哭欤？”进之忽忆临河有汴宫天庆殿所撤大木，将作筏下河，候涨落乃行，云是彰德帅欲用修药棚者。古时石言于晋意此木哭乎？明日筏下河，哭声乃绝。曹魏青龙中，取汉武帝承露金人，欲置之许都。临发，金人潸然出涕。李长吉有《金人辞汉歌》。<br><br>&nbsp;&nbsp;&nbsp;&nbsp;神觜涡水<br><br>&nbsp;&nbsp;&nbsp;&nbsp;西京大同府之南神觜涡，泊水广百余亩，深三丈。居人取鱼其中。十三年前，一夕大雷雨，水忽飞去，入浑源东南山娘子村中，复为大陂。凡神觜水所经，遗鱼不绝。<br><br>&nbsp;&nbsp;&nbsp;&nbsp;空中人语<br><br>&nbsp;&nbsp;&nbsp;&nbsp;张显卿，名德，辽州人。明昌二年经童，贞祐四年进士。自说大安庚午岁，曾与客饮，向日酹酒，语执壶者云：“不必满，荐诚而已！”忽闻空中有人言：“安知空中无海量者乎？”众客骇，立酹数满杯。<br><br>&nbsp;&nbsp;&nbsp;&nbsp;天　裂<br><br>&nbsp;&nbsp;&nbsp;&nbsp;元光壬午六月二十四日，崔振之时起任咸宁令，聚县民豁口村，计会科敛。此地在灞桥六七里。日在辰巳间。忽见天裂，从东南至西北，青气分折数丈其中有光，盘曲如电，令人震荡，不敢仰视。吏民数百人皆见。振之说。<br><br>&nbsp;&nbsp;&nbsp;&nbsp;高白松<br><br>&nbsp;&nbsp;&nbsp;&nbsp;徐伟官京兆，梦二老人，白首而长身，身穿绿袍，谓伟言：“某他日有斧斤之阸，幸为保全之！”伟不知所以，然梦异，不忘也。及移守泰安，会岳祠灾，诏复修之，境内大木皆听采取。东六十里莱芜之高白村，有古松，干柯茂盛，阴蔽二亩，乡社相传为数百年物。亦在采斫之数。乡人父老哀祷于伟。伟因悟前梦，力为营护，竟免斩伐。是夜梦有来谢者。土人立祠其侧，辛生者为之记。文士张圣予赋诗云：“蟠根蹙足怪虬藏，平顶摩云翠盖张。不怕雪霜侵玉瘦，却愁雷雨化龙骧。异材讵肯资梁栋？灵梦还能避斧斨。万古天风吹不老，岱宗山色共苍苍。”<br><br>&nbsp;&nbsp;&nbsp;&nbsp;炭中二仙<br><br>&nbsp;&nbsp;&nbsp;&nbsp;皋州人贾合春，前鄜畴丞。兴定二年丁丑十月，以戍役在渑池。此地出炭，炭穴显露，随取而足。用者积絫成堆，下以薪爇之，烈焰炽然。一日，贾与戍卒围火坐，忽一炭块爆出。块破，中有二白玉仙人，各长二寸有半，眉目口耳形体皆具，顶乌巾，系如皂勒帛状，双带下垂，雕刻所不及。贾甚珍秘。兵乱中失所在。<br><br>&nbsp;&nbsp;&nbsp;&nbsp;护兰童子<br><br>&nbsp;&nbsp;&nbsp;&nbsp;孟州路宣叔，未二十而娶。未几妻亡，追悼不已，郁不自聊。夜梦妻如平生，说身后为护兰童子住翡翠庵。作诗记之云：“翡翠庵前花草香，护兰童子淡云妆。夙缘还却三生债，不道未归人断肠。”“未归人”，用死者为归人，生者为行人之义。<br><br>&nbsp;&nbsp;&nbsp;&nbsp;王先生前知<br><br>&nbsp;&nbsp;&nbsp;&nbsp;东阿阎生者，少从醇德先生平阴王广道学。醇德尝告之曰：“汝今年二十五，却后二十年当丧明，作举子不济。辛壬癸甲之术可养生，试以吾言学之。”阎即学禄命。年五十，果丧明，而艺亦精。自言七十当有子，得年八十。卒如其言。<br><br>&nbsp;&nbsp;&nbsp;&nbsp;边元恕所纪二事<br><br>&nbsp;&nbsp;&nbsp;&nbsp;国兵初西来，云中先下，后复纳辽天祚。国相怒其反复，攻城破，驱壮士无榆坡尽杀之。中有喉丝不断者，亦枕藉积尸中。得雨复苏，候暮夜欲逃。人定后，忽见吏卒群至，呼死者姓名，随呼皆应。独不呼此人。吏卒去，此人匍匐起，仅能至家。求医封药，疮口渐合。又数月平复。年七十余病终。同时曹氏小童，为军士驱逐。与群儿乱走，追及者皆以大棓击杀之。次第及曹，忽二犬突出，触军士仆地。军士怒逐犬入人家。比出，儿辈得散走，逃空室中。俄有执黄旗过者，大呼曰：“国相军令，杀人者斩！”残民皆得活。曹氏儿后至节度。<br><br>&nbsp;&nbsp;&nbsp;&nbsp;王内翰诗谶<br><br>&nbsp;&nbsp;&nbsp;&nbsp;王子端内翰，泰和中赋《残菊》云：“幽花寂寞无多子。办与黄蜂实蜜脾。”盖绝笔也。王勉道作挽诗，故有“‘幽花’绝笔更伤神”之句。<br><br>&nbsp;&nbsp;&nbsp;&nbsp;张甫梦应<br><br>&nbsp;&nbsp;&nbsp;&nbsp;张状元甫，唱第前梦人以物易其首，手自扪之，乃玉也。初甚恶之，继有是应。阎子秀笔记其事。<br><br>&nbsp;&nbsp;&nbsp;&nbsp;山石飞堕<br><br>&nbsp;&nbsp;&nbsp;&nbsp;宣和末，华山下石子冈地震之后，东西易位，摧压十八村。土人谓神物所移，为立移山祠。兰泉张吉甫作赋吊之。明昌四年秋，洽水、渭南之间，一日晨起，居人忽闻千人呼声。望之，有云如大帷幙，蔽空而过。少顷开霁，并山南原已移为北原矣！孙通祥为文记之。近天兴癸巳麦秋后，恒山公治军邓之五朵山，置仓圣朵岩以受军租。临涧大屋已置二万余斛矣！有日寅卯间，人见西北有黑云从空而过，声势甚恶，迤逦渐及涧上，仓屋随亦崩溃。云起而雨。雨后人奔视之，元得大石片，方广数亩，自天而下，横两涧之闲。麦仓崩，乃无一麦可寻。又一异也。平阴丞说。<br><br>&nbsp;&nbsp;&nbsp;&nbsp;闲闲公主章表<br><br>&nbsp;&nbsp;&nbsp;&nbsp;壬寅岁寒食，濮州灵宝会祭孤魂，设醮。州中程威仪者当作高功会首。人言：“程未尝收箓，何缘得主醮？”程因往东平受明威箓。一阶章表，皆已具衔。复一雷师者求代程主醮，属监军董许之。乃就用文牒上名衔改程作雷。醮后百余日，雷无病而死。三日复活，说死入冥司云：“礼部闲闲赵公管词表，以我不应改程威仪名字，促寿二纪。放之暂来，令告世人再不许犯！”且言门外追卒甚众，即当去矣。言终而化。泰安布衣张知现至濮州，得此事。<br><br>&nbsp;&nbsp;&nbsp;&nbsp;密崖题字<br><br>&nbsp;&nbsp;&nbsp;&nbsp;明昌末，卢氏山密崖，石壁高峻，非人迹所到。忽有题字云：“道民天台司马承祯过。&nbsp;”字大如盌，墨色光莹而紫。予过中岩，谒白云先生祠，碑载：承祯葬松台。因有诗云：“道民初不忘天台，姓氏分明见密崖。为问松台千载鹤，白云何处不归来？”<br><br>&nbsp;&nbsp;&nbsp;&nbsp;秦简夫临终诗<br><br>&nbsp;&nbsp;&nbsp;&nbsp;陵川秦简夫，年四十困于名场，即不就举选。临终诗云：“躯壳羁栖宅，妻孥解逅恩。云山最佳处，随意著诗魂。”掷笔而逝。时年五十七。<br><br>&nbsp;&nbsp;&nbsp;&nbsp;张子野吉征<br><br>&nbsp;&nbsp;&nbsp;&nbsp;张华子野，“易无体”榜廷试后，与诸生坐庭中。忽一鸟衔小绿衣判官堕几上。未几，子野擢上第。<br><br>&nbsp;&nbsp;&nbsp;&nbsp;王生冤报<br><br>&nbsp;&nbsp;&nbsp;&nbsp;定襄邱村王胡，以陶瓦为业。明昌辛亥岁歉，与其子王生者就食山东。一日，有强寇九人为尉司根捕急，避死无所，就此家藏匿。以情告云：“我辈金贝不赀，但此身得免，愿与君父子平分之。”王因匿盗窑中，满实坯瓦。尉司兵随过，无所见而去。胡父子心不自安，且利其财，乘夜发火。不移时熏九人死。即携金贝还乡。数年，殖产甚丰，出乡豪之上。泰和中，王生礼五台。将及兴善镇，恍惚中有所见，惊怖堕马遂为物所凭。扶舁至其家。生口作鬼语，嗔目怒骂云：“尉司追我辈，已得脱，中分货财，足以致富；便发恶心，都将我辈烧死！寻之数年，乃今见！汝偿命即休。”时或持刃，逢人乱斫。其家无奈，召道士何吉卿驱逐之。何至，作法，鬼复凭语辨诉。何知冤对非法箓可制，教以作黄箓超度，或可解脱。胡陈状斋坛，吐露情实，人始知其致富之由。大建一祠，日夕祈祷。生未几竟死。紫微刘尊师说。<br><br>&nbsp;&nbsp;&nbsp;&nbsp;仙　猫<br><br>&nbsp;&nbsp;&nbsp;&nbsp;天坛中岩有仙猫洞。世传燕真人丹成，鸡犬亦升仙，而猫独不去，在洞已数百年。游人至洞前呼“仙哥”，间有应者。王屋令临漳薛鼎臣呼之而应，亲为予言。己亥夏四月，予自阳台宫将之上方。过洞前，命儿子叔仪呼之。随呼而应，声殊清远也。因作诗云：“仙猫声在洞中闻，凭仗儿童一问君。同向燕家舐丹灶，不随鸡犬上青云。”<br><br>&nbsp;&nbsp;&nbsp;&nbsp;田德秀夙悟<br><br>&nbsp;&nbsp;&nbsp;&nbsp;紫芝，字德秀，沧州人。其父济为部掾，娶定襄赵氏，生德秀于中都。生数月，邻李媪见之，潸然出涕。人问之，媪曰：“老妇一儿子，生二十五岁，在太学有声，以去年亡。此儿极相肖也。吾儿死时，老妇啮其面破，此儿面疮口痕宛然，可以证前身矣！”德秀幼孤，养于外家，多居于忻。六七岁知属文，一览万言。十三，赋《丽华引》，诗意惊人，有李长吉风调。十六与余游从。曾大雨后有诗见示云：“醉梦萧森蝶翅轻，一镫无语梦边明。虚檐雨急三江浪，老木风高万马兵。枕簟先秋失残暑，湖山彻晓看新晴。对床曾有诗来否？为问韦家好弟兄。”予兄敏之私谓予言：“诗首二句，非鬼语乎，吾谓其非寿者相也。&nbsp;”果以弱冠下世云。<br><br>&nbsp;&nbsp;&nbsp;&nbsp;华陀帖<br><br>&nbsp;&nbsp;&nbsp;&nbsp;米元章华陀帖，二十八字。靖康之变，流落民闲。历三四传，乃入越王府。王惧为内府所收，秘之二十年，无知者。泰和末，都城阎贯道与文士辈请仙，元章降笔。贯道因问：“&nbsp;<br><br>&nbsp;&nbsp;&nbsp;&nbsp;先生《华陀帖》，神迹超轶，辉映今古；汴京破，失所在。先生于平生得意书，定知为何人所秘，愿以见告。”即批云：“当就越邸求之。”庞都运才卿，王妃之弟，贯道以为言。才卿请于妃，果获一见。王薨于汴，明禁随废。文士得从王之子密公游，往往见焉。东坡梦杜子美自解《八阵图》，谓是书生习气。以此事观，非讹言。<br><br>&nbsp;&nbsp;&nbsp;&nbsp;梁　梅<br><br>&nbsp;&nbsp;&nbsp;&nbsp;寿阳歌妓梁梅，承安、泰和间，以才色名河东。张状元巨济过寿阳，引病后孤居，意不自聊。邑中士子有以梅为言者。时已落籍，私致之，待于尼寺。梅素妆而至。坐久干杯，唱《梅花》、《水龙吟》。张微言：“六月唱梅词，寿阳地寒可知。”然以其音调员美，颇为改观。唱至“天教占了百花头上，和羹未晚”，乃以酒属张，张大奇之。赠之乐府，有“谁知幽谷里，真有寿阳妆”之句。为留数日而行。<br><br>&nbsp;&nbsp;&nbsp;&nbsp;军中犬<br><br>&nbsp;&nbsp;&nbsp;&nbsp;征西军中畜一犬。每大帅举酒，部曲辈前列，唱《落叶曲》，则犬亦随之。声节高下，少不差异。曲罢，一声不复作。吾州王百户，辛丑年亲见之。<br><br>&nbsp;&nbsp;&nbsp;&nbsp;蚩尤城<br><br>&nbsp;&nbsp;&nbsp;&nbsp;华州界有蚩尤城。古老言：蚩尤阚姓，故又谓之阚蚩尤城。城旁阚氏尚多。尔朱荣，秀容人。今定襄有尔都统者，自言上世有赐田百顷，至今以“尔百顷”家自夸。管州有荣庙，土人祈赛甚灵。巢贼败，言灭巢族，族人以平人自解。有漏网者皆以“平”为氏。子孙予有识之者，貌与秘府所画巢像相肖。不欲斥其名云。<br><br>&nbsp;&nbsp;&nbsp;&nbsp;德升后身<br><br>&nbsp;&nbsp;&nbsp;&nbsp;乌古论德升，第进士。兴定戊寅，以参知政事行台太原。九月六日城陷遇害。以其日受生庆阳移剌仓使家儿。四五岁能说前身事，沉厚寡言，人传为异事，德升家一大奴，从太原逃出，就仓使家来问。儿望见，名呼之，奴为之恸。但说其死不同：奴言德升被斫而死；儿言赴井死。游麟之言：“当是闻城陷，一心赴井，神识已逝，不复知被斫耳！”一僧云：“&nbsp;<br><br>&nbsp;&nbsp;&nbsp;&nbsp;不然‘赴井’者，盖杀胎耳！”<br><br>&nbsp;&nbsp;&nbsp;&nbsp;田德秀诗<br><br>&nbsp;&nbsp;&nbsp;&nbsp;田德秀少孤，养于外祖广宁府治中赵君家。纨袴间作诗多憔悴之语。乱后登凌云台云：“&nbsp;<br><br>&nbsp;&nbsp;&nbsp;&nbsp;愁思纷纷不易裁，凌云台上独绯。乱鸦背著斜阳去，寒雁带将秋色来。破屋无烟空碎瓦，新坟经雨已苍茗。天翻地覆亲曾见，信得昆明有劫灰。”明年客死五台。无忧而戚，古人所忌。王荆公诗：“少壮不宜轻感慨，文章尤忌数悲哀。”真名言也！<br><br>&nbsp;&nbsp;&nbsp;&nbsp;张居士<br><br>&nbsp;&nbsp;&nbsp;&nbsp;澧州人张居士，于禅学有所得。临终之岁，禅坐静室，约其徒闭之，满百日乃开。及期开户，见其凝然不动，谓是已逝。良久开目，拂尘而起，沐浴更衣，周行庭宇，与亲旧相劳苦，已而复入室中，索纸留偈云：“了脱幻缘，复何幻我？游戏大方，从容自可。”掷笔而化。登封令张效景说此事。<br><br>&nbsp;&nbsp;&nbsp;&nbsp;米元章心经咒<br><br>&nbsp;&nbsp;&nbsp;&nbsp;米老一帖云《心经咒》。从后倒念七遍，吹气枕席闲，螫虫皆不敢近。试之信然。<br><br>&nbsp;&nbsp;&nbsp;&nbsp;王尊师天坛之行<br><br>&nbsp;&nbsp;&nbsp;&nbsp;吾州天庆观王尊师志常，出于农家。年十六七，牧羊田间。一道人日来相就问：“汝肯随我往天坛山否？”王许之，道人携之而行。暮至一城，忽失道人，问其地，乃济源也。又问人此去天坛近远？人云：“百余里耳！”王已无所归，明日往天坛。入阳台宫。宫中人闻此儿为道人挈来，自太原北，一日至天坛，谓当有仙分。留为香火童子。八年乃归家。人意其已死，无不惊异。而乃送之天庆。今年已八十六，神明不衰，淳质谨厚，有道者也。<br><br>&nbsp;&nbsp;&nbsp;&nbsp;张先生座右铭<br><br>&nbsp;&nbsp;&nbsp;&nbsp;张先生弥学，东阿人，平章政事寿国文贞公良辅之父。神道碑载其事。内座右铭云：“欲求聪明，先当积学；欲求子孙，先当积孝。”以为名言。&nbsp;<br>