&nbsp;&nbsp;&nbsp;&nbsp;贞　鸡<br><br>&nbsp;&nbsp;&nbsp;&nbsp;房皞希白，宰卢氏时，客至，烹一鸡。其雌绕舍悲鸣，三日不饮啄而死。文士多为诗文。予号之为“贞鸡”。<br><br>&nbsp;&nbsp;&nbsp;&nbsp;王氏孝犬<br><br>&nbsp;&nbsp;&nbsp;&nbsp;王怀州家小儿子五哥畜一犬，甚驯。五哥十二、三死，犬随至葬所徘徊望顾，如有所见者。自后，日一往墓侧，暮乃归。如是近百日。人以“孝犬”目之。<br><br>&nbsp;&nbsp;&nbsp;&nbsp;狐锯树<br><br>&nbsp;&nbsp;&nbsp;&nbsp;阳曲北郑村中社铁李者，以捕狐为业。大定末，一日张网沟北古墓中，系一鸽为饵，身在大树上伺之。二更后，群狐至，作人语云：“铁李、铁李，汝以鸽赚我耶？汝家父子，驴群相似，不肯做庄农，只学杀生。俺内外六亲，都是此贼害却。今日天数到此，好好下树来。不然，锯倒别说话！”即闻有拽锯声，大呼搘镬煮油，当烹此贼！火亦随起。铁李惧，不知所为。顾腰惟有大斧，思树倒则乱斫之。须臾天晓，狐乃去。树无锯痕，旁有牛肋数枝而已。铁李知其变幻无实，其夜复往。未一更，狐至，泣骂俱有伦。李腰悬火罐，取卷爆潜爇之，掷树下。药火发，猛作大声，群狐乱走。为网所胄，瞑目待毙，不出一语。以斧椎杀之。<br><br>&nbsp;&nbsp;&nbsp;&nbsp;济水鱼飞<br><br>&nbsp;&nbsp;&nbsp;&nbsp;壬寅岁，济源水中鱼飞起，鸟鹊啄食之而堕，人取食，无他异。甲辰冬，安贤镇西南之马陵，平旦无风云，忽空中堕鱼七八头，不知所来。又比济源者差小。陶朱种鱼法：池中著鳖，不尔，则飞去。<br><br>&nbsp;&nbsp;&nbsp;&nbsp;石佛动<br><br>&nbsp;&nbsp;&nbsp;&nbsp;正大八年，滕州东三里，有石佛一躯，忽自动摇者数月。及州将死，乃定。禹冀之闻张仲安说。<br><br>&nbsp;&nbsp;&nbsp;&nbsp;鬼拔树<br><br>&nbsp;&nbsp;&nbsp;&nbsp;兴定末，曹州一农民，一日行道中，忽骤雨。闻空中人语云：“敢否”？俄又闻大笑声。此人行半里，见道左大柳树拔根出，掷之十步外；泥中印大臀髀痕，如麦笼许。盖神拔树，偃坐泥中，破笑耳。<br><br>&nbsp;&nbsp;&nbsp;&nbsp;高尉阴德<br><br>&nbsp;&nbsp;&nbsp;&nbsp;高工部有邻，字德卿。父飞狐令集，尝尉南和，以公事活千余人。德卿生于此邑。四十年后，拜安国军节度使。父老有及见当时事者，扶杖迎劳，欢呼马前。德卿亦为立碑尉厅，道所以阴德阳报之故。不逾月，子嵩、犹子铸，同榜登科。时人荣之。<br><br>&nbsp;&nbsp;&nbsp;&nbsp;胡公去狐<br><br>&nbsp;&nbsp;&nbsp;&nbsp;胡彦高，明昌二年以廉举为即墨令。县廨在古城之隅，为妖狐所据，昼伏夜出，变化狡狯：或为狱卒，纵遣囚系；或为官妓，盗驿传被幞，媚惑男女。有迷乱至死者。邑人无如之何，反以香火奉之，余五十年矣！彦高到官，问知其然。顾谓同僚：“官舍所以居贤，今令不得居，而鬼物据之耶？”时室空已久，颓圯殊甚。即令完葺之。明日，即厅事理务，抵暮张烛而坐。夜半，狐鸣后圃中，一倡百和，少顷坌集，周匝庭内。中一大白狐据地而吼，如欲抟噬然。卒伍散走，投避无所。彦高端坐不动，而狐亦不前，良久引退。如是者三日，遂不复来。又十许日，传一女奴，跳踯歌笑，狂若寐语。彦高以朱书置奴钗间，逼逐之，奴即日知人。明旦，尉自巡逻还，遭群狐数百，由县东南去。狐复惑登州吏目江崇家一妇。崇就海岛中请道士行法：乘妇人狂乱，缚置车轮上，埋轴地中，令人转之。既久，妇人快吐腥涎，乃道是即墨狐，为胡公逐至此。即墨父老为彦高刻石，名：“胡公去狐碑。&nbsp;”屏山李之纯之记也。彦高，武安人，仕至凤翔同知。<br><br>&nbsp;&nbsp;&nbsp;&nbsp;吕守诗谶<br><br>&nbsp;&nbsp;&nbsp;&nbsp;吕卿，字祥卿，大兴人。刺汝州一月而罢。题诗望崧楼有：“珍重楼中旧山色，好将眉黛事新官。”未几物故。人以为诗谶云。<br><br>&nbsp;&nbsp;&nbsp;&nbsp;孟内翰梦<br><br>&nbsp;&nbsp;&nbsp;&nbsp;孟内翰友之，大定三年，乡、府、省、御，四试皆第一，供奉翰林。历曹王府文学，以疾寻医。久之，授同知单州军州事。丁内艰，哀毁致卒。友之未第前。梦中豫知前涂所至，其后皆验。邻人李生言：友之死之年，六月中，连夕星殒于虚轩前。汴人高公振特夫挽之曰：“见说平生梦，前途尽目前。”又云：“人嗟埋玉树，天为启文星。”诗虽不甚工，有以见友之出处之际，死生之变，造物者皆使之前知。其以海内重名畀之者，为不偶然也。<br><br>&nbsp;&nbsp;&nbsp;&nbsp;麻神童<br><br>&nbsp;&nbsp;&nbsp;&nbsp;麻九畴字知几，献州人。三岁识字，七岁能草书，作大字有及数尺者。所至有神童之目。章宗召见，问：“汝入宫中，亦惧怯否？”对曰：“君臣犹父子也，子宁惧父乎？”上奇之。明昌以来，以神童称者五人：太原常添寿，四岁作诗云：“我有一卷经，不用笔笔成”；合河刘文荣，六岁作诗云：“莺花新物态，日月老天公”；刘微七岁，被旨赋《凤皇来仪》；新恩张世杰，五、六岁，亦召入，赋《元妃素罗扇画梅》云：“前村消不得，移向月中栽”，其后常隐居不出；余三人皆无可称道，独知几能自树立。一旦名重天下，耆旧如闲闲公，且以“征君”目之而不名云。<br><br>&nbsp;&nbsp;&nbsp;&nbsp;陈守诚感<br><br>&nbsp;&nbsp;&nbsp;&nbsp;陈大年字世德，吉州人。泰和中刺吾州。时秋旱，蝗自南而北。世德祭于石岭关，遂不入境。死囚马柏儿，移勘更数州，已十三年矣！陈已决其死，止待署字矣。陈夜祷星下：“&nbsp;<br><br>&nbsp;&nbsp;&nbsp;&nbsp;决囚无复疑，尚虑有冤。今旱已极，囚果不冤，明当大雨；如冤，则雨且止。以此卜之。&nbsp;”明日大雨，遂决此囚。是岁大熟。<br><br>&nbsp;&nbsp;&nbsp;&nbsp;虞令公早慧<br><br>&nbsp;&nbsp;&nbsp;&nbsp;虞令公仲文质夫，四岁赋《雪花》诗云：“琼英与玉蕊，片片落阶墀。问著花来处，东君也不知。”仕为辽相，归朝授平章政事、濮国公。<br><br>&nbsp;&nbsp;&nbsp;&nbsp;陈希夷灵骨<br><br>&nbsp;&nbsp;&nbsp;&nbsp;华山张超谷，陈希夷灵骨在焉。山径险绝，下临无地。河中李钦叔尝至其处。陈骨长大，异于今人，坚重腴莹如青玉。道力所至，具见于此。弟子某，遗骸亦在其旁，以陈比之，仙凡为不侔矣！<br><br>&nbsp;&nbsp;&nbsp;&nbsp;马光尘画<br><br>&nbsp;&nbsp;&nbsp;&nbsp;马资深之子光尘，十许岁，画山水，有远意。甫成童而卒。王子端内翰题其画云：“珠璧佳城下，丹青败稿闲。残年两行泪，绝笔数重山。”人谓童丱而以画称，且为名流所嗟惜，古亦不多见也。<br><br>&nbsp;&nbsp;&nbsp;&nbsp;马啮定襄簿<br><br>&nbsp;&nbsp;&nbsp;&nbsp;泰和中，一国姓人为定襄簿。一日，河西程氏马逸，直上厅啮主簿倒。旁立数十人，号叫捶楚，不能救。不半时顷，啮簿死。伤折处所不忍视。马走出城，罗得之。三日葬簿，缚马投火中。人谓：此马不为物所凭，则他世报怨也。<br><br>&nbsp;&nbsp;&nbsp;&nbsp;鬼　市<br><br>&nbsp;&nbsp;&nbsp;&nbsp;裴翰林择之，阳武人。六七岁时，以大父马上抱往县东北庄。至外壕，见门南北有市集，人物皆二尺许，男女老幼，吏卒僧道，穰穰往来，市人买卖，负担、驴驼、车载，无所不有。以告其大父，大父以为妄，不之信也。盖三、四至其处，亦皆见之。此与《吕氏碣石录》记武平周鼎，童时村居，一日，县人市集，鼎骑长耳，从父入市。时地色微辨，见道旁两列皆佛像，闭目不敢视，开目又不见。两事大相类。但佛像之多，何也？<br><br>&nbsp;&nbsp;&nbsp;&nbsp;原武阎氏犬<br><br>&nbsp;&nbsp;&nbsp;&nbsp;原武附城堤下阎老家，其翁母遭辛卯冬兵乱死。其家墙下丁壮被虏，不及埋掩。此时僵尸满野，例为狐犬所食，不辨谁某。阎氏犬亦食人，但守护翁母，日与众犬斗，他犬无敢近者。前后月余。阎氏子侄有逃归者，竟得全骸而瘗。真孝犬也！<br><br>&nbsp;&nbsp;&nbsp;&nbsp;历年之谶<br><br>&nbsp;&nbsp;&nbsp;&nbsp;古人上寿皆以千万岁寿为言，国初种人纯质，每举觞惟祝百二十岁而已。盖武元以政和五年、辽天庆五年乙未为收国元年，至哀宗天兴三年蔡州陷，适两甲子周矣！历年之谶遂应。<br><br>&nbsp;&nbsp;&nbsp;&nbsp;巽齐之谶<br><br>&nbsp;&nbsp;&nbsp;&nbsp;天会八年，册刘豫为大齐皇帝，都大名。诸门旧有巽齐、安流、顺豫之号，以门名色瑞，因取三市门名阜昌者建元。虽出于傅会，亦有数焉。<br><br>&nbsp;&nbsp;&nbsp;&nbsp;桃　杯<br><br>&nbsp;&nbsp;&nbsp;&nbsp;巩下韩道人，本出衣冠家，曾以荫补官。中年遇异人，有所得，即弃官学道。予曾见之秦州之陇城。说泰和初，秋雨后行山间，忽见一大叶随流而下，韩初不以为意，俄数叶间一桃大如杯盌，为石所碍而止。韩取得之。桃红而香，非凡目所常见，知为希遇。望三峰再拜食之。尽，怀枝叶归。就洞穴高绝处，钻桃核破，取仁吞之，甘如酥蜜。因以核为两酒杯，各受一勺余。韩从此或食或辟谷。时年已六十，状貌只如四十许人。一日从予乞酒，以此杯酌。核得酒，红润如新。约予赋《桃杯诗》，因循未暇。北渡后，长春尹师亦有一桃杯，云是宣、政内府物云。<br><br>&nbsp;&nbsp;&nbsp;&nbsp;溺死鬼<br><br>&nbsp;&nbsp;&nbsp;&nbsp;泽州有针工。一日人定后，方阅针次，闻人沿濠上来，喜笑曰：“明日得替矣！”人问替者为谁？曰：“一走卒自真定肩伞插书夹，来濠中浴，我得替矣。”针工出门望，无所见，知其为鬼。明日立门首待之。早食后，一疾卒留伞与书夹针工家，云欲往濠中浴。针工问之，则从真定来。因为卒言：城中有浴室，请以揩背钱相助。卒问其故，工具以昨所闻告，辞谢再三而去。其夕二更后，有掷瓦砾于门大骂曰：“我辛苦得替，却为此贼坏却，我誓拽汝水中！”明旦，见瓦砾堆。数夕不罢。此人迁居避之。秘水焦符村说<br><br>&nbsp;&nbsp;&nbsp;&nbsp;棣州学鬼妇<br><br>&nbsp;&nbsp;&nbsp;&nbsp;王右司仲泽，少日住棣州学。厨人告言：“一妇人鬼，每夜来搅扰，不得睡。”泽言：“&nbsp;<br><br>&nbsp;&nbsp;&nbsp;&nbsp;今夕若复来，汝捽其衣大叫，我辈往视之。”其夜果来，其人把其臂不放，因大叫。诸生持镫往视之，乃一古棺板。焚之，而怪遂绝。仲泽说<br><br>&nbsp;&nbsp;&nbsp;&nbsp;汤盘周鼎<br><br>&nbsp;&nbsp;&nbsp;&nbsp;秀岩安常字顺之，常从党承旨学大篆，多识古文奇字。泰和末，尝见内府所藏汤盘，作白玉方斗，近四小寸，底铭九字，即：“德日新、又日新、日日新”者也。章宗有旨令辨之。又一方鼎，耳二，足四，饕餮象在雷文中。铭云：“鲁公作文王尊彝”。铜既古，莹如碧玉，无复铜性矣。<br><br>&nbsp;&nbsp;&nbsp;&nbsp;莲十三花<br><br>&nbsp;&nbsp;&nbsp;&nbsp;同年康良辅说，磁州观台刘轨家，承安中，池莲一茎开十三花。是岁，轨登科。终于京兆按察判官。<br><br>&nbsp;&nbsp;&nbsp;&nbsp;瑞　禾<br><br>&nbsp;&nbsp;&nbsp;&nbsp;凤翔虢县太子庄，庚子岁，郝氏谷田八十亩，每茎一叶一小穗，至十二数，并大穗为十三。试割一丛治之，得谷十升。明年，郝使统军万人，佩金虎符。偏将李慥曾见古有一茎九穗，盖不如是之多也。<br><br>&nbsp;&nbsp;&nbsp;&nbsp;黄真人<br><br>&nbsp;&nbsp;&nbsp;&nbsp;修武张字君冕，其父仲和，少日为府史，好祈仙。一日，黄翻绰降，因留事之，谓之黄真人。悬笔画像前，每事祷之。君冕崇庆二年赴帘试。仲和问云：“儿子入试，御题得闻乎？”批曰：“天机不容泄！”及试期过，问之，即批云：“臣作股肱弼予违赋，成绩纪太常诗。”又问：“儿登第否？”批曰：“黄裳头、绿衣尾。”张不解，请解之，又批曰：“天机不容泄！”及四月，当唱名，张又问：“榜旦夕至，幸先告之！”即批云：“绿衣、六衣也，非君冕名乎？”及榜至，黄吉甫真第一人，而君冕名最下。此类甚多。亦有俳谐诗，可笑。<br><br>&nbsp;&nbsp;&nbsp;&nbsp;摩利天咒<br><br>&nbsp;&nbsp;&nbsp;&nbsp;忻州刘军判，贞祐初，闻朔方人马动，家诵摩利天咒。及州陷，二十五口俱免兵祸。独一奴不信，迫围城始诵之，被虏四五日亦逃归。南渡后，居永宁，即施此咒。文士薛曼卿记其事。<br><br>&nbsp;&nbsp;&nbsp;&nbsp;王叟阴德<br><br>&nbsp;&nbsp;&nbsp;&nbsp;穰县宋庄王叟，人目为王评事。身年八十一，妇八十，四子，有孙二十余人，曾孙亦娶妇。自叟至其曾，凡三十六房，夫妇皆结发，推户为县中第一。第四子荣，以军功官宣武军鲁山尉；长孙中武举，某州巡检。宋庄四区宅前大槐，数百年物，老干已枯，而五枝内向，各成大树，荫数十步。予在镇平日，尝过其家，见其康健如六十许。人谓必有阴德致然，问之不答。旁一叟云：“王评事年虽高，乃以诊治为生。病家来请，上马去，不以僮仆自随；为人处方，一药不备，不以和剂；贫家调患，夏月日二、三往，不倦，病既平，不责一钱。此非阴德耶？”叟乃肯自言：“今商贩家自临洮山外，以长耳负甘草来，尘垢粪秽，何所不有？卸之药肆中，随即剉以与人。某每用此草，必以水洗潠，暴晾如法，然后和药。他品悉然。非敢自为阴德，但心之所安，不能不尔也。”予酌酒与之曰：“此公阴德大矣！”<br><br>&nbsp;&nbsp;&nbsp;&nbsp;冯妇诗<br><br>&nbsp;&nbsp;&nbsp;&nbsp;武安县新安农冯氏病后，忽道一诗云：“城南池馆夹蒲津，野色林光物色真。满目烟霞蓬岛远，一溪花木武陵春。”泰和末病卒。胡国瑞说<br><br>&nbsp;&nbsp;&nbsp;&nbsp;石中龟<br><br>&nbsp;&nbsp;&nbsp;&nbsp;金门羽客李炼师，和顺人，尝为章庙所诏，提点天长观。平生灵异，如“金盂出水”之类甚多，至八十一事，图于邢州神霄宫壁间。门人王守中，又欲刻碑以传。召匠者攻石。石中得一龟，日在几案闲驯狎。如是百日。风过，失所在。武安王安卿说。<br><br>&nbsp;&nbsp;&nbsp;&nbsp;石中<br><br>&nbsp;&nbsp;&nbsp;&nbsp;长葛禹冀之，见华山隐者薛自然说，泰和中，华山石工破一石，石中一跳出，寻入水中。<br><br>&nbsp;&nbsp;&nbsp;&nbsp;高监偿债<br><br>&nbsp;&nbsp;&nbsp;&nbsp;遂平斗城镇高监，初到斗城，就富民高氏求相绍继。高氏农民，淳质，堕其术中。所借钱麦积数百缗，后百方诋欺，一钱不偿。未几高监死，生一赤犊，腹下白毛成字云：“还债人高都监。”时武州人吴成可罢鄜畤丞，闲居此镇，作《牛报文》。<br><br>&nbsp;&nbsp;&nbsp;&nbsp;范元质决牛讼<br><br>&nbsp;&nbsp;&nbsp;&nbsp;范元质令平舆。函头村彭李家，兄弟皆豪于财。彭李三水牯生一犊，数日死，弃水中。邻张氏水牯亦生一犊。李三为牧儿所诱，窃张犊去，令其家水牯乳之。张家挞之，遂告张曰：“李家犊死，投水中；今所乳，君家犊也！君告官，我往证之。”张愬之官。元质曰：“此不难。”命汲新水两盆，刺两牛耳尖，血沥水中，二血殊不相入。又捉犊子亦刺之，犊血沥水上，随与张牛血相入而凝。即以犊归张氏。县称神明。元质名天保，磁州人。进士赵公祥亲见<br><br>&nbsp;&nbsp;&nbsp;&nbsp;贾叟刻木<br><br>&nbsp;&nbsp;&nbsp;&nbsp;平阳贾叟，无目而能刻神像，人以待诏目之。交城县中寺一佛，是其所刻，仪相端严。僧说：贾初立木胎，先摸索之。意有所会，运斤如风。予因记赵州没眼僧，能噀墨作画，上布五彩亦噀之。毛提举家一虎，蹲大树下，旁卧一青彪，虎目烁烁如金，望之毛发森立。虽赵邈龊不是过。佛氏所谓六根互用者，殆从是而进耶？<br><br>&nbsp;&nbsp;&nbsp;&nbsp;阎大凭妇语<br><br>&nbsp;&nbsp;&nbsp;&nbsp;穰县孙庄农民阎大，正大中，与同里刘进往商洛买牛，而阎病死。刘以书报其家。阎母与妇望祭于所居之前，有回风吹纸灰往西南庄。此庄是阎小妇所居，相去五六里。少之，有人来报，阎大凭妇语，欲与母妻相见。母妻奔往，相持而哭，问：“汝何死？”曰：“&nbsp;<br><br>&nbsp;&nbsp;&nbsp;&nbsp;我死天命，但为刘进所欺，先此相告。某牛价几何，用绢若干；某牛价几何，用银若干；彼乘我死无证，欲相欺昧耳！”布金价直，皆令以笔记之。又云：“此人情理不可耐，我已死，渠有布绢，乃以行缠蔽我面。”傍一屠者云：“汝欠我肉钱若干，汝家以汝死，遂不见还，今令我取还。”阎俯首久之，仰视屠云：“我已死，更理会甚？”观者大笑。他日，刘进及家。人说：向云阎大有灵，先以价直告其家矣！进见其母，一钱不敢欺焉。致远与阎一村落，为言如此。此与正大中黥卒石贵事同。贵死后凭一男子，就舞阳县吏征债，诉于司农卿张公，公异其事，命部掾王仲宽为理，贵有文券可凭，立命还之。<br><br>&nbsp;&nbsp;&nbsp;&nbsp;延寿丹<br><br>&nbsp;&nbsp;&nbsp;&nbsp;神仙辟谷延寿丹，一丸，终身不饥。光明朱砂一两，飞过用之；定粉一两，烧之黄色者；白茯苓如雪者一两，或加半两；黄丹、轻红者一两，飞过；秤乳香七钱半；水银三钱；大金箔三十片；白沙蜜一两；净蜡二两。右各择精细者。先将定粉入乳钵研开，次下水银再研，直侯无水银星子为度。次下黄丹、朱砂、金箔，再研，次下茯苓、乳香等细末同研匀。将药入垍碗，坐热汤上，勿令汤冷。另将蜜蜡开鋊，入药在内，木匙搅匀。众手丸。每一两作十二丸子，勿令有剂缝。或朱砂或水银为衣，不为衣亦可。如欲以水银为衣，取水银三、二粒，手心内用津唾擦青色，取药三、五丸搓之。合时忌鸡犬、妇人。药成，入垍器内贮之。如欲住食，先用油三两、蜡一两、白面一斤，入蜜一两，和烧饼或煎饼。如无，食不托面或糯米粥亦可。须极饱，然后服药。以乳香汤下一丸。又一时辰许，再将白面炒熟，蜜蜡为丸，如桐子大，温白汤或乳香汤下百丸，名曰“后药”。先已饱食，又服后药，故二三日不困。虽困亦无伤。服药后当万缘不染。夫心动则气散，语多则气伤，故辟谷者以宁心养气为本，事来则应，事过勿留于心，时时向日咽气，以为补助。茶汤任意，勿食有滓之物，忌怒，忌大劳。十日后，饥肉虽瘦，而筋骨轻健，神观开朗。如欲开食，须二七日以后，候药在丹田，可开食。不及二七日而食，则药随脏腑而下矣！开食之后，如更欲住食，不必服药，止以乳香汤匀之。凶年饥岁，至父子夫妇相啖，捣为泥丸，作弹子大，黄丹为衣，纸带子盛此药一丸，缝合著脐中，上用裹肚系定。每遇箭镞未出，先如上系定，顷用象牙末擦疮口。若中箭已久，须用锋刃或针，少少取破，搽象牙末，则箭镞自出。如鱼骨鲠喉，以至针、钱、麦芒，不限久近，皆验。<br><br>&nbsp;&nbsp;&nbsp;&nbsp;救熏死<br><br>&nbsp;&nbsp;&nbsp;&nbsp;辛未冬，德兴西南磨石窑，居民避兵其中。兵人来攻，窑中五百人，悉为烟火熏死。内一李帅者，迷闷中摸索得一冻芦菔，嚼之，汁才咽而苏。因与其兄，兄亦活。五百人者因此皆得命。芦菔，细物，活人之功乃如此！中流失船，一壶千金，真不虚语！河中人赵才卿又言：“炭烟熏人，往往致死。临卧削芦菔一片著火中，即烟气不能毒人。如无芦菔时，豫暴干为末，备急用，亦可。”<br><br>&nbsp;&nbsp;&nbsp;&nbsp;神人方<br><br>&nbsp;&nbsp;&nbsp;&nbsp;阿魏散。治骨蒸、传尸劳、寒热、困羸、喘嗽方：阿魏三钱；斫青蒿一握，细切；东北桃枝一握，细剉；甘草如病人中指许大，男左女右；童子小便二升半。先以小便隔夜浸药，明旦煎取一大升，空心温服，分为三服以进。次服调槟榔末三钱。如人行十里，更一服。丈夫病，妇人煎药；妇人病，丈夫煎药。合时忌孝服、孕妇、病人及腥秽物、鸡犬见。服药后忌油腻、湿面、冷硬物。服至一二剂，即吐出虫或泄泻，更不须服余药。若未吐利，即当尽服。病在上即吐，在下即利，皆出虫如马尾、人发之类，即当差。天下治劳，直须累月或经岁，唯此方得于神授，随手取效。陵川进士刘俞字彬叔，任都运司幕官日，得于阎郎陟，云是古崔家方。阎先患此疾，垂死，得方而愈。刘以治宁州一官妓，利寸白虫三四升，状如葱根，随即平复。服药后遂去诸疾，五藏虚羸，魂魄不安，即以白茯苓汤补之：白茯苓一钱；茯神一钱；人参三钱；远志三钱，去心；龙骨二钱；防风二钱；甘草三钱；麦门冬去心四钱，犀角五钱，错为末，生干地黄四钱；肥大枣七枚；水二大升，煎作八分。分三服，温下。如人行五里许，更进一服。仍避风寒。若觉未安，隔日更作一剂。已上两药，须连服之。好问案：此方本出普济加减方，其语简略，又不著所从来，而世人不甚敬信，故备论之。<br><br>&nbsp;&nbsp;&nbsp;&nbsp;背疽方二<br><br>&nbsp;&nbsp;&nbsp;&nbsp;治发背、脑疽，一切恶疮：初觉时，采独科苍耳一根，连叶带子细剉，不犯铁器。用砂锅熬水二大碗，熬及一半。疮在上，饭后徐徐服之，吐出，候吐定再服，以尽为度。疮在下，空心服。疮自破出脓，更不溃引。疮上别以膏药傅之。此方京兆张伯玉家榜示传人，后昆仲皆登第。人谓善报。治一切恶疮，服瓜蒌方：悬蒌一枚，去皮，用穰及子；生姜四两；甘草二两，横文者佳，细切生用；无灰酒一碗，煎及半，浓服之，煎时不犯铜铁。病在上，食后；在下，空心。见洪氏方、陈日华方。中州初得于张户部林卿。其方有加大黄、或木香、或乳香、没药者。大率以瓜蒌、生姜、甘草为主。病疮先疏利，次用瓜蒌药，日以乳香、菉豆粉温下三五钱，防毒气入腹。外以膏涂傅之，病者亦无虑矣。好问年二十一，侍先君官陇城。大安庚午春，先人疽发于鬓。好问愚幼，平居作举子计，于药医懵然无所知。庸医满前，任其施设，先君竟用是捐馆。其后还乡，得此方于家塾，以治他人，遂有百验之效。感念畴昔，惭恨入地。为人子不知医，其受祸乃如此！故并记之为戒。<br><br>&nbsp;&nbsp;&nbsp;&nbsp;内藏库龙<br><br>&nbsp;&nbsp;&nbsp;&nbsp;辽祖神册五年三月，黑龙见拽刺山阳水。辽祖驰往。三日乃得至，而龙尚不去。辽祖射之而毙。龙一角，尾长而足短，身长五尺，舌长二寸有半。命藏之内库。贞祐南渡尚在，人见舌作蒲稭形也。<br><br>&nbsp;&nbsp;&nbsp;&nbsp;都城夜怪<br><br>&nbsp;&nbsp;&nbsp;&nbsp;从舅张伯达知、征飞卿翱，崇庆二年正月同赴省试。所挈仆夫戏以王兴目之者，宿迎銮坊。夜起便旋，足才出门，见对街一鬼，青面赤发，目光如炬，腕悬一剑而坐。旁一卒侍立，狞恶尤可怖。兴大叫而仆，三四时许乃苏。问之，言所见如此。<br><br>&nbsp;&nbsp;&nbsp;&nbsp;都城大火<br><br>&nbsp;&nbsp;&nbsp;&nbsp;大安末，都城频岁大火。凡被焚之家，或墙壁间，先有朱书字记之，寻即火起。互相访问，无不然者。凡延烧三数万家。市中佛阁，自唐日有之，辽人又谓之护国仁王佛坛、千手眼大悲阁，字虞世南所书。及阁被焚，卫绍王有旨，令救世南书榜，顾盼中已无及矣！识者谓护国坛被焚，不祥之甚！不一年，遂有虎贼弑逆之变。<br><br>&nbsp;&nbsp;&nbsp;&nbsp;骈　胎<br><br>&nbsp;&nbsp;&nbsp;&nbsp;兴定、元光闲，阳翟小学王奉先，其妻先产四子，再生三子。辛未十一月，秀容福田寺农民范班妻，连三岁举三男三女，皆死矣。此岁复生一男一女。其母从旁叹讶云：“汝必不活，得早过去亦好。”儿忽能言，连曰：“不去！不去！”母惊，语其父；语未竟，儿依前言不去。未几儿女皆死。南齐褚侍中澄《医说》，论受形有云：“阴阳俱至，非男非女之身；精血散分，骈胎品胎之兆。如言化生，固有是理，不足为讶。”予谓褚论固不可废，然骈胎品胎二家者，世亦不多见耳！<br><br>&nbsp;&nbsp;&nbsp;&nbsp;童　哥<br><br>&nbsp;&nbsp;&nbsp;&nbsp;南渡后，京师一满师者，事一神童。自言出贵家，姓阿不罕氏。八岁遭平章进忠弃都城，人负之，夺门出，人马蹂践而死。夙世负满师钱无算，今来偿之。京师贵家无不迎，至传达宫禁。问者焚香、酹酒，满袖手其旁，童自与人语，明了可辨。寻其声在空中，酹酒在地，则飕然而下，如就饮之者。问逋亡、遗失，不涉争讼，不关利害，则言之。问以千里外事，则曰：“我往问之。”良久至，必以困乏为言。所经之家，他日虽满不在，亦自来语话。满由是致富。汴京破后，闻复北上，出入贵近家矣。<br><br>&nbsp;&nbsp;&nbsp;&nbsp;生子两头<br><br>&nbsp;&nbsp;&nbsp;&nbsp;正大辛卯十二月，阳翟士人王子思家一婢，生子一身两头。乳媪以为怪，摘去其一，气系分两岐而出。明年正月，西行诸军有三峰之败。<br><br>&nbsp;&nbsp;&nbsp;&nbsp;生死之数<br><br>&nbsp;&nbsp;&nbsp;&nbsp;王右司仲泽，识归德一武弁奥里光禄者，清州人，其子、孙、曾孙，男女俱以九月生，凡十六人。李昂霄同舍生刘远之，燕人，兄弟五人俱以七月生。高唐阎内翰子秀之祖、之父洎其母，后俱以六月二十九日物故，子秀亦然。岂偶然哉！<br><br>&nbsp;&nbsp;&nbsp;&nbsp;党承旨生死之异<br><br>&nbsp;&nbsp;&nbsp;&nbsp;承旨党公，初在孕，其母梦唐道士吴筠来托宿。为人仪表修整，望之如神仙。在西掖三十年，以承旨致仕。大安三年九月十八终于家。是夕，有大星殒于居。公篆籀入神，李阳冰以后，一人而已！尝谓唐人韩、蔡不通字学，八分自篆籀中来。故公书上轧钟、蔡，其下不论也。小楷如虞、褚，亦当为中朝第一。书法以鲁公为正，柳诚悬以下不论也。古人名一艺，而公独兼之，不谓之全可乎？其为当世所推重如此。东坡谓韩退之，生也有自来，而逝也有所为；以公生死之际观之，亦可以无愧斯语矣！<br><br>&nbsp;&nbsp;&nbsp;&nbsp;天赐夫人<br><br>&nbsp;&nbsp;&nbsp;&nbsp;广宁闾山公庙，灵应甚著，又其象设狞恶，林木蔽映，人白昼入其中，皆恐怖毛竖。旁近言：静夜时闻讯掠声。故过者或迂路避之。参知政事梁公肃，家此乡之牵马岭。作举子时，与诸生结夏课，谈及鬼神事，历数时人之胆勇者，梁公都不之许。因自言：“我能以昏暮或阴晦之际，入闾山庙、巡廊庑一周。诸生从臾之曰：“能往，何以取信？”梁公曰：&nbsp;<br><br>&nbsp;&nbsp;&nbsp;&nbsp;“我当就周行处以物画之，用是为验。”明日晚，约偕往。诸生待于庙门外。奋袖径去。画至庙之东隅，摸索有一人倚壁而立，梁公意其为鬼，负之出。诸生迎问何所见？梁公笑曰：&nbsp;<br><br>&nbsp;&nbsp;&nbsp;&nbsp;“我负一鬼至矣！可取火照之。”及火至，见是一美妇，衣装绝与世俗不同。欲问诘之，则气息奄奄，状若昏醉。诸生真谓鬼物，环立守之。良久开目，见人环绕，惊怖不自禁。问此为何地？诸生为言其处，及庙中得之者；且诘其为人、为鬼？何所从来？妇言：“我扬州大族某氏女，以吉日迎往婿家。在舆中忽为大风所飘，神识散乱，不知何以至此？”诸生喜曰：“梁生未受室，神物乃从扬州送一妻至，诚有冥数存乎其间！可因而成之。”梁公乃携妇归。寻擢第。不十数年，致身通显。妇举数子。故时人有“天赐夫人”之目，至于传达宫禁。梁公以大定二十年，节度彰德，相下耆旧仍有及见之者。兵乱后，梁氏尚多，问其家世，多“天赐”诸孙行云。<br><br>&nbsp;&nbsp;&nbsp;&nbsp;北面大王<br><br>&nbsp;&nbsp;&nbsp;&nbsp;参政梁公肃，举子时，祈仙问前途。仙批云：“六十入相而已。”后节度彰德，年适六十，以入相未应。会世宗怒宋人就驿中取国书，选于朝，孰可为详问使、不辱君命者，宰相以公应诏。使还，称旨，拜参政。入相之应乃在此。阎内翰子秀笔录，记公临终前二日言：&nbsp;<br><br>&nbsp;&nbsp;&nbsp;&nbsp;“上帝召我为北面大王。”遂卒。<br><br>&nbsp;&nbsp;&nbsp;&nbsp;刘政纯孝<br><br>&nbsp;&nbsp;&nbsp;&nbsp;洺州人刘政，初，幼有至性。母老失明，政以舌舐之，经旬复见。及病，昼夜奉医药，衣不解带，刲股肉啖之，至于再三。母死，负士成坟，邻愿助之，不受。禽鸟哀鸣集于墓树。庐墓侧终丧。守臣以闻，世宗嘉之，授太子掌饮丞。以事附史院《本纪》。&nbsp;<br>