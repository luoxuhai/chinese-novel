盖闻天何言哉，而广长有舌，久矣嚼破虚空；心方寸耳，而芥子能容，悠然遍满法界。造有造无，三藏灵文，由兹演出；观空观色，百千妙义，如是得来。耳之稀有，谛听若雷；目所未曾，静观如镜。故花吐拈香，泠泠般若之音；月呈指影，滴滴菩提之味。悟入我闻，万缘解脱；猛登彼岸，千佛证盟。无如聋聩渺茫，失之觌面；遂至痴嗔固结，误也当身。己饥而贪割他人，鹰虎糜我佛之驱；获罪而幸求自免，苦难费观音之力。佛心清静，而庄严假相，佞入迷途；性体光明，而扑灭慧灯，锢居暗室。净莲出口，障作藤烟；乱棘丛心，诧为花雨。施开妄想，首祸究及慈悲；果炫诳言，下根因之堕落。诸佛菩萨，唤醒我无过梦幻须臾，鬼判阎罗，嚇杀人也只死生苦恼。岂知去也如来恒性，显金刚于不坏；观之自在灵光，妙舍利于常明。匪我招愆，深悯有生之失教；是谁作俑，追尤无始之立言。盖津水甚深，无济半沉半浮之浅渡；法门至正，难供百出百入之旁求。袖观不忍，于焉苦沥婆心；直口谁听，无已戏拈公案。曲借麻姑指爪，遍搔俗肠之痛痒；高悬秦台业镜，细消矮腹之猜疑。悲世道古今盲毒，加天眼之针；忧灵根旦暮死硬，着佛头之粪。聚魔炼圣，笔端弄水火神通；挟兽骄人，言外现去存航筏。以敬信而益坚敬信，善缘永不入于轮回；就沉沦而超拔沉沦，恶趣早同归于极乐。活机触窍，木石生情；冷妙刺心，虚无出血。听有声，观有色，虽犹然嘻笑怒骂之文章；精不思，妙不议，实已参感应圆通之道法。大事因缘，谓不信请质灵山；真诚造就，如涉诬愿沉阿鼻。