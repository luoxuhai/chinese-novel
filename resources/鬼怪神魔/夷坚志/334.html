　　李次仲季与小郗先生游建康市．入茶肆．见丐者蹒跚行前．满股疮秽．李谓郗曰．此人恶疾如此．愿先生救之．郗曰．不难也．正恐怪奇惊众耳．李固请．乃索纸一幅．吐津涂其上．稠如胶饧．持以与丐者．令贴于股．移时问之曰．觉热否．曰．始时甚痛．已而极痒．今正热不可忍．郗揭纸．命李视之．新肉已满．瘢痕悉平．市人争来聚观．郗于众中逸去．李急追访之．不及矣．汤与立说．