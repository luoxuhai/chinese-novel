　　绍兴二十年．徐昌言知江州．其侄琰．观众客下紫姑神．启曰．敢问大仙姓名为谁．何代人也．书曰．唐朝吕少霞．琰曰．琰觊望改秩．仙能前知．可得闻欤．曰．天机不可泄．诗曰．但为书经史．或诗词两句．寓意其间．当自探索之．遂大书韦苏州诗曰．书后欲题三百颗．洞庭须待满林霜．坐客传玩．莫能测其旨．后十五年．琰方得京官．调吴县宰．乃悟诗意．洞庭正隶吴也．琰说．