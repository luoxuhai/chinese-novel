　　宣和末．饶州庾人李辛．为吏凶横．郡人仄目．因大雪入府治．一人遇诸涂．辛被酒恃力．奋拳击死之．观者如堵．恐累己．绝不言．辛舍去．街卒以为暴亡．呼其家人葬之．辛益自肆．所居在城外．夜多逾垣归．经三岁．忽遇死者曰．吾寻汝久．乃在此邪．辛归语其妻甚惧．明日死．辛家养数鹿．每以竹击柱．则应声而至．户曹白生．以七月勒令市鹿．不可得．为之呼所养者．才击竹．一最大鹿至．乃杀之．取肉以应命．召所知洪端．共食其余．经日辛死．咸以为中毒．不知为冤鬼所杀也．洪端说．