　　马述尹．年十八．随父肃夫．调官京师．抱疾而终．有姊嫁常州税官秉义郎李枢．母留姊家．不知子之亡．李氏婢忽如狂．作男子声曰．我即马述尹也．某月某日以疾死．今几月矣．欲一见吾母与大姊．故附舟来．欲丐佛果．以助超生．母与姊始闻之悲骇．扣之而信．遂许其请．婢乃不言．即召太平寺僧诵经．具馔写疏以荐．明日．婢复语云．荷吾母与姊姊如此．但某僧看经至某处止．某僧至某处止．功德不圆．为可惜尔．其母未深信．试呼僧责之．皆惭谢而退．亟更诵焉．