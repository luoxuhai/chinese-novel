　　青城县外八十里老人村．土人谓之老泽．东坡集中所载不食盐酪年过百岁者盖此也．平时无人至其处．关寿卿与同志七八人．以春暮作意往游．未到二十里．日势薄晚．鸟鸣猿悲．境界凄厉．同行相顾．尘埃之念如扫．策杖徐进．久之山月稍出．花香扑鼻．谛视之．满山皆牡丹也．几二更．乃得一民家．老人犹未睡．见客至．欣然延入．布苇席而坐．诸客谢曰、中夜为不速之客．庖仆尚远．无所得食．愿从翁赊一餐．明当偿直矣．翁曰、幸不以粝食见鄙．敢论直乎．少顷、设麦饭一钵．菜羹一盆．当席间环以碗．揖客共食．翁独据榻正中坐．俄烝一物如小儿状．置于前．众莫敢下箸．独寿卿擘食少许．翁曰、吾储此味六十年．规以待老．今遇重客不敢爱．而皆不顾．何也．取而尽食之曰、此松根下人参也．明日、导往傍舍．亦皆喜．争相延饮馔．曰、兹地无税租．吾斸山为垅．仅可播种．以赡伏腊．县吏不到门．或经年无人迹．诸贤何为临肯之．留三日．始送出山．凡在彼所见数百人．其少者亦尨眉白发．略无小儿女曹．后不暇再往．右三事皆关寿卿说．