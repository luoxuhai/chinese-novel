　　乾道六年、缙云人张某．为韶州通判．随行仆与婢通．事败．擒付狱．阴谕录参吴君．使毙之．吴以白郡守周济美．舜元周以为不可．使正法具狱．杖脊配隶岭北．张意不满．择本厅军校使护送．戒云、杀之而归．当厚赏．校奉命就道．越二日．拉杀之于南雄境上．是夜周梦仆泣诉曰、某有罪．赖使君全活之恩．今竟为通判所杀．幸使君哀之．明日、穷治其事．军校者已归．趣治之．亦坐决配．张在书室．见仆立于前．方以未押行为怒、忽无所睹．即仆地．遂得疾暴下．逾旬而卒．