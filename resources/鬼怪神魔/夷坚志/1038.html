　　饶州狱卒孔都．素与酒家妇人游．一日过其门．用他故争阋．郡牙校夏生适见之．明晨．妇人诉于郡．夏生颇左右之．孔受杖．心衔其事．后数日、出至冰平监之东．欲买酒．而夏生又先在彼．望见孔入．从后户佚去．孔径回抵赡军库．以私酝告官．官乃追卖酒人并比邻送狱．狱成．酿者坐徒刑．且籍产拆屋．四邻皆均赏钱．夏生亦被罪．酿者当出赏百余千．无以偿．至于鬻其女．不胜怨．率邻人共诣东岳行宫．具诉孔夏私隙．迁怒破其家．祈神为主．是日孔在家．忽震恐不自持．呼妻子及里人聚坐．过夜半．乃言遭十余人见捕．赖此间党盛．今舍去矣．天未晓．索衫著．出曰、当往狱官厅．是晚不还家．历五日．或言有溺死于澹津湖者．孔妻惊疑必其夫．及厢官涝出尸果也．盖孔挟一时之忿．致诸家挠坏如此．故神殛之云．淳熙元年四月也．