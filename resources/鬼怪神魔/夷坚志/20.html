　　绍兴中．韩郡王既解枢柄．逍遥家居．常顶一字巾．跨骏骡．周游湖山之间．才以私童史四五人自随．时李如晦晦叔．自楚州幕官来改秩．而失一举将．忧挠无计．当春日．同邸诸人．相率往天竺．李辞以意绪无聊赖．皆曰．正宜适野．散闷可也．强挽之行．各假僦鞍马．过九里松．值暴雨．众悉迸避．李奔至冷泉亭．衣袽沾湿．愁坐良叹．遇韩王亦来．相顾揖．矜其憔悴可怜之状．作秦音发问曰．官人有何事萦心．而悒怏若此．李虽不识韩．但见姿貌魁异．颇起敬．乃告以实．韩曰．所欠文字．不是职司否．答曰．常员也．韩世忠却有得一纸．明日当相赠．命小史详问姓名阶位．仍询居止处．李巽谢感泣．明日一吏持举牍授之．曰．郡王送来．仍助以钱三百千．李遂升京秩．修笺诣韩府．欲展门生之礼．不复见．