　　乾道初．元衡山民．以社日祀神．饮酒大醉．至暮独归．跌于田坎水中．恍忽如狂．急缘田塍行．至其家．已闭门矣．扣之不应．身自从隙中能入．妻在床绩麻．二子戏于前．妻时时咄骂其夫暮夜不还舍．民叫曰．我在此．妻殊不闻．继以怒骂．亦不答．民惊曰．得非已死乎．遽趋出．经家先香火位过．望父祖列坐其所．泣拜以告．父曰．勿恐．吾为汝豤土地．即起．俄土地神至．布衫草屦．全如田夫状．具问所以．顾小童令随民去．童秃发赤脚．类牧牛儿．相从出门．寻元路．复至坎下．教民自抱其身．大呼数声．蹶然而寤．时妻以夫深夜在外．倩邻人持火炬求索之．适至其处．遂与俱归．子妇侄张寅说．