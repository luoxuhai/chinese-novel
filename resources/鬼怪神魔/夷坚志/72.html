　　高君贽．福州人．登进士第．为檀氏脔婿．生一子．既长．纳同郡刘氏女为妇．生二男一女而子死．君贽仕至朝散郎．亦亡．长孙不慧．次孙幼．唯檀氏与刘共处．刘年尚壮．失妇道．与一僧宣淫于家．姑见而责之．刘恚且惧．会姑病不侍药．幸其死．置蛊以毒姑之二婢．未及绝．强敛而焚之．后数月．刘得疾．日日呼所杀婢名．曰．我颐极痛．勿搊我发．又曰．棰我已多．幸少宽我．其家问之．曰．阿姑与二婢守笞我．旬日而死．其子以祖致仕恩得官．亦不立．今家道萧然．君贽从子介卿说．