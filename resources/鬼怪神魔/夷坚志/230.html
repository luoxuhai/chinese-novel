　　祈门汪氏子．自番阳如池州．欲宿建德县．未至一舍间．过亲故居．留与饮．行李已先发．饮罢．独乘马行．遂迷失道．与从者不复相值．深入支径榛莽中．日且昏黑．数人突出执之．行十里许．至深山古庙中．反缚于柱．数人皆焚香酌酒．拜神像前．有自得之色．祷曰．请大王自取．乃扃庙门而去．汪始知其杀人祭鬼．悲惧不自胜．平时习大悲咒．至是但默诵乞灵而已．中夜大风雨．林木振动．声如雷吼．门轧然豁开．有物从外入．目光如炬．照映廊庑．视之．大蟒也．奋迅张口．欲趋就汪．汪战栗．诵咒愈苦．蛇相去丈余．若有碍其前．退而复进者三．弭首径出．天欲晓．外人鼓箫以来．欲饮神胙．见汪依然．大骇问故．具以事语之．相顾曰．此官人有福．我辈不当得献也．解缚谢之．送出官道．戒勿敢言．汪既脱．竟不能穷其盗．王嘉叟说．