　　食黄颡鱼不可服荆芥．食蜜不可食鲊．食河豚不可服风药．皆信而有证．吴人魏几道志在妻家啖黄鱼羹罢．采荆芥和茶而饮．少焉足底奇庠．上彻心肺．跣走行沙中．驰宕如狂．足皮皆破欲裂．急求解毒药饵之．几两日乃止．韶州月华寺侧．民家设僧供．新蜜方熟．群僧饱食之．别院长老两人．还至半道．遇村虚卖鲊．不能忍馋．买食尽半斤．是夕皆死．李怫郎中过常州．王子云缙为郡．招之晨餐．办河豚为馔．李以素不食．遣归饷其妻．妻方平明服药．不以为虑．啜之甚美．即时口鼻流血而绝．李未终席．讣音至矣．前一事魏几道．中一事月华长老悟宗．后一事王日严说．