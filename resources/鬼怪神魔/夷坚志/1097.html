　　黄州赤壁竹楼雪堂诸胜境．以周公瑾王元之苏公遗迹之故．名闻四海．绍兴戊午．郡守韩之美、通判时衍之、各赋齐安百咏．欲刊之郡斋．韩梦两君子．自言为杜牧之及元之．云二君所赋．多是苏子瞻故实．如吾昔临郡时．可纪固不少．何为不得预．幸取吾二集观之．采集中所传．广为篇咏．则尽善矣．韩梦觉．且愧且恐．方欲取樊川小畜二集．益为二百咏．会将受代．不暇作．遂并前百咏．皆不敢刊．