　　韩郡王解枢柄．建第于临安清湖之东．其女晚至后院．见妇人圆冠褐衫．背面立．以为姊妹也．呼之．妇人回首揕女胸．即仆地．犹能言所见．遂短气欲绝．王招方士宋安国视之．揭帐谛观．曰、虽有祟．然无伤也．一女子年可十八九．说其衣冠皆同．又一老媪五十余岁．皆在左右．今当遣去．命取大竹一竿．挂纸钱其上．使小童执之．令病者嘘气．宋以口承之．吹入竹杪．如是者二．竹势为之曲．宋曰、邪气盛如此．岂不为人害．又汲水噀其竿．童力不能胜．与竹俱仆．女遂醒．先是某人家室女为淫行．父母并其乳婢生投于井中．覆以大青石．且刻其罪于石阴．今所见盖此二鬼．鬼为宋言如是．宋字通甫．治祟不假符箓考召．其简妙非他人比也．韩府今为左藏库．