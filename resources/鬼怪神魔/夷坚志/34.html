　　崔祖武．河东威胜军人．政和癸巳．与家君同处太学通类斋．自言少好色．无日不狎游．年二十六岁．成瘵疾．将死．有牛道人来．曰．苟能绝欲．吾救汝．父母曰．是儿将死．傥能生之．有何不可．遂授以药．及教以练气术．令与妻异处．其病良已．三年方同房．而欲心不复萌．在学时年三十五六．肌干丰硕．仪状秀伟．亦与人和．率之游狭邪．不固拒．但不作色想耳．饮食不肯醉饱．曰．大醉大饱．最为伤气．须六十日修持．始复初．后归乡里．不知其所终．