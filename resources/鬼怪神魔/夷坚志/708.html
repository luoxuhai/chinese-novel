　　德兴县石田人汪蹈．绍兴十六年．延上饶龚滂．为馆客．书室元设两榻．龚处其东．虚其西以待外客之至者．秋夜、龚已寝．灯未灭．觉西榻窸窣声．俄有妇人揭帐出．冠珠翘．瑶环玉珥．奇衣袨服．仪状丽．图画中所未睹．径前相就．龚喜惧交怀．肃容问之．曰、君何人．何自至此．曰、中丞不须问．龚曰、吾布衣也．安得蒙此称．曰、君明年登名乡书．即擢第．前程定矣．遂留宿．鸡初鸣．洒泣求去．解所佩锦香囊为别．曰、谨秘此物．无得妄示人．苟一人见．即不复香矣．过四十年．当复来取之．恋恋良久．携手出户．仰视天汉．指一大星曰、此我也．方谛观次．有物如白练．自星中起．下垂至地．妇人即登之．既去丈余．回顾曰、郎亟反室．脱有问者．勿得应．违吾言．将致大祸．遂冉冉上腾而灭．龚凝竚詹慕．不忍去．忽思向所戒．急归闭关．未一息．闻人击户．拒不答．怒骂而去．至明、视所遗囊．文锦烂然．非世间物．中贮一合如玳瑁．以香实之．芳气酷烈．不可名状．具以语汪翁．汪婿王庆老、屡求观．不得．乘醉发笥偷玩．香自此歇矣．龚果自此登科．所谓中丞之祥．未知信否．予族人绂代龚为馆．见汪翁道此．