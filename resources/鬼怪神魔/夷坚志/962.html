　　邵武军泰宁瑞云院．主僧显用之师普闻．乾道六年十一月一十八日．巡堂殿焚香．至罗汉像前．方瞻礼次．一雀飞鸣盘旋．敛翼立炉上．历一时久．凝驻不动．视之已化矣．乡人接迹来观．了不倾侧．正与像相对．显用具白县．县宰赵善扛．书偈于纸尾．曰．日日飞鸣宣妙旨．幻华起灭复何疑．可怜多少风尘客．去去来来只自欺．寺僧图其状刻石．今经数年．雀羽毛不摧落．俨然如生．远近起敬者不绝．予甲志所载鼠坏经事．亦此寺也．绍兴初．宗本住泰宁之丹霞．亦有雀化之异．显用持刻本来．