　　眉州青神县中岩山、诺距那尊者道场也．山下三石笋．峭拔鼎立．游人斋戒往宿．多获见华幢豪光之瑞．临卬宋似孙过其地．逢一僧在前．酣醉跌宕．挂新笋三枝于杖头．时方午暑．殊可憎．然未尝语也．僧回首咄曰、我不饮酒．君何得以犯戒谤我．宋怒不对．犹以其醉．强忍不与校．僧又曰、知君是依政宋官人．薄有净缘．故得至此．宋忽悟其人负三笋．岂非尊者示现乎．下车欲致敬．无所睹矣．