　　岳州平江令吉撝之、唐州湖阳人．初娶王氏．枢密伦女第也．既亡．复娶同郡张氏．居于长沙．张氏生女数日．得危疾．医不能治．其母深忧之．邀巫媪测视．云王氏立于前．作祟甚剧．命设位祷解．许以醮忏．不肯去．巫语撝之．曰、必得长官効人间夫妇决绝写离书与之．乃可脱．撝之不忍从．张日加困笃．不得已洒泪握笔．书以授巫．即杂纸钱焚付之．巫曰、妇人执书展读竟．恸哭而出矣．张果愈．生人休死妻．古未闻也．张与予室为同堂姊妹．今尚存．