　　吴开正仲．娶刘仲冯枢密女．生一子曰祖寿．建炎中．随父责居韶州．梦有人著唐衣冠．如旧相识．来谒曰．吾相寻二百年．天涯地角．游访殆遍．不谓得见于此．祖寿曰．君为何人．有何事见寻．如是其切．其人曰．君当唐末为县令．吾一家十口．皆以非罪死君手．岁月久矣．君忘之邪．因邀往一处．稍从容．祖寿问曰．君处地下久．当能测人未来事．吾欲知前程．寿夭通塞．盍为我言之．曰．君命只止此．官爵年寿．荣富福禄．皆如是而已．无一可言者．祖寿愀然不乐．梦中鞅鞅成气疾．瘤生于肩．惊而寤．觉枕畔如有物．扪之．真有小瘤在肩上．明日而浸长．俄成大瘿．高与头等．痛楚彻骨不可卧．刘夫人迎医召巫．延道士作章醮．万方救疗之．竟不起．正仲侍妾春莺．后归外舅．其说如此．