　　静江府军资库、沟积为物所窒．水不行．而金帛数失去．踪迹其原．殊不测所以来处．主藏吏迭以倍偿为苦．库官白府帅．撤而修之．当沟之中道．有两尸．以首相值．仰卧其间．既槁矣．旁有束绢存．亦断坏不可拾．甚后闻他偷儿言．向来每穿窬皆由沟外以入．窦甚窄．仅能容身．必以头先之而足作势．乃可进．此盖一人出未竟．别一人不知而入之．邂逅相遇．进退皆不可．故卒于死云．时外舅张公为帅．