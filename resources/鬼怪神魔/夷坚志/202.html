　　婺州武义县郑亨仲资政．族中三女．从姊妹也．皆未适人．长者十八岁．次十四岁．次十二岁．绍兴二十四年二月六日．族有姻会．三女往观之．会罢．亲族相聚博戏．忽大雨震电．三女皆舍去．自便道小户欲还家．未至而火灭．共憩一小亭上．族人遣婢明灯视之．则皆仆地．其一已震死．裸卧雨中．衣服粘着柱间．其一体半焦．衣皆破碎．其一无所伤．扶归．明日方苏．问之．曰、方行次．忽满眼黑暗．无所睹．遂惊蹶如睡．他皆莫知也．身焦者数日方能言．亦不死．刘邦翰于宣说．