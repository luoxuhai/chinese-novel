　　宣和四年．京师鬻果小民子．夜遇妇人．艳妆秀色．来与语．邀至一处．相与燕狎．颇得衣物之赠．自是夜夜见之．所获益多．民服饰骤鲜华．而容日羸悴．医巫不能愈．有禁卫典首刘某．持斋戒不食．但啖乳香饮水．能制鬼物．都人谓之吃香刘太保．民父母偕往豤祈．刘呼视其子曰、此物乃为怪耶．吾久疑其必作孽．今果尔．即共造产科医者陈媳妇家．陈之门刻木为妇人．饰以衣服冠珥．稍故暗则加采绘．而更新其衣．自父祖以来有之．不记岁月矣．刘揭其首冪．令民子视之．则宛然夜所见者．乃就其家设坛位．步(正)作法．举火四十九炬焚之．怪遂绝．