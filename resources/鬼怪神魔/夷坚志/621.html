　　李明微法师．福州人．道戒孤高．为人拜章伏词．报应甚著．绍兴五年．建州通判袁复一．使与天庆观叶道士．同拜醮．既罢．谓叶曰．适拜章时．到三天门下．见此郡张道士．亦为人奏青词．函封极草率．又已破碎．天师云．此不可进御．掷去之矣．叶曰．张乃观中道侣也．但不知今夕在谁人家．明日、张自外归．叶扣其所往．曰．昨在二十里外叶家作醮．村民家生疏．青词纸绝不佳．及焚奏之际．架复倾侧．词坠于地．吾急施手板承之．赖以不甚损．然鹤氅遂遭爇．叶为话明微所见．张甚惧．即日自具一醮谢罪云．