　　王荆公居金陵半山．又建书堂于蒋山道上．多寝处其间．客至必留宿．寒士则假以衾裯．其去也．举以遗之．临安薛昂秀才来谒．公与之夜坐．遣取被于家．吴夫人厌其不时之须．应曰、被尽矣．公不怿．俄而曰、吾自有计．先有狨坐挂梁间．自持叉取之．以授薛．明日又留饭．与弈棋．约负者作梅花诗一章．公先输一绝句．已而薛败．不能如约．公口占代之云、野水荒山寂寞滨．芳条弄色最关春．欲将明艳凌霜雪．未怕青腰玉女嗔．薛后登第．贵显为门下侍郎．至祀公于家．言话动作．率以为法．每著和御制诗．亦用字说．其子入太学．夸语同舍曰、家君对御作诗．固不偶然．顷在学时．举学以暇日出游．独闭门昼卧．梦金甲神人破屋而降．呼曰、君可学吟诗．它日与圣人唱和去．今而果验．客李骥者．素滑稽．应声蹙頞连言曰、果不偶然．果不偶然．薛子诘之再三．骥曰、天使是时已为尊公烦恼了．盖以薛不能诗．故戏之也．韩子苍为著作郎．人或谮之薛云、韩改王智兴诗讥侮公．其词曰、三十年前一乞儿．荆公曾为替梅诗．如今输了无人替．莫向金陵更下棋．薛泣诉于榻前．韩坐罢知分宁县．其实非韩作．吴傅朋说．金甲事得之吴虎臣．