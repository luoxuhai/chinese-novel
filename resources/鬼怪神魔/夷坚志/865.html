　　豫章丐者李全．旧隶建康兵籍．绍兴辛巳之战．伤目折足．汰为民．而病废不能治生．乃乞于市．掖二拐以行．目视荒荒．索涂甚苦．每过王侍郎宅门．必与数钱．忽连日不至．谓必死矣．经半月复来．则双目了然．行步轻捷．自说逢道人授药方．且戒我服之有効．当货以济人．勿冒没图利．日得七百钱便足．问其姓不肯言．我积所丐金便成药．服之十日．眼已见七分．而脚力如旧矣．即用其方卖药．持大扇书李家遇仙丹．揭二旗于竿．服者皆验．然所得未尝过七百钱．一日多至两千．遂卧病不能出．钱尽乃安．时乾道己丑岁也．