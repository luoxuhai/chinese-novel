　　郑介夫侠．福州福清人．熙宁中、以直谏贬英州．元祐初、东坡公荐之复官．绍圣初、再谪英．时坡公贬惠州始与相遇．一见如故交．政和戊戌．介夫在福清．梦客至．自通铁冠道士．遗诗一章．视之、乃坡公也．坡在海上．尝自称铁冠道人．时下世十七年矣．其诗曰、人间真实人．取次不离真．官为忧君失．家因好礼贫．门阑多杞菊．亭槛尽松筠．我友杇疏者．相从恨不频．又曰、介夫不久须当来．寤而叹曰、吾将逝矣．时年七十八．明年秋被疾．语其孙嘉正曰、人之一身．四大合或．四者若散．此身何有．口占一诗曰、似此平生只藉天．还如过鸟在云边．如今身畔浑无物．赢得虚堂一枕眠．数日而卒．