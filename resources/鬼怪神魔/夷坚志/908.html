　　建阳乡民张一．贷熊四郎钱两千．子本倍之．经年不肯偿．熊督索倦矣．好与言曰．无复较息．但求本钱可乎．张愧谢．稍以与之．竟负元数八百．熊亦不复取．三年而张卒．卒之四年．熊梦张以八百钱来偿．置地上．皆小钱．留与坐．啜茶乃去．觉而与妻说方竟．一仆扣门曰．牛生犊甚大．急欲酒作福．熊喜甚．仅再旬．犊不疾辄死．邻屠来就买．熊需两千．屠笑曰．是有何所直．剥而尽货．岂不及此数．但有鬻牛之名．当先以酒及杯羹啖里正．又以饷四邻．乃取其赢．今唯有八百钱．幸见付．否则已耳．解腰间囊掷于地．正张生梦中所偿处．俨然小钱也．熊方悟前事．亟与之．