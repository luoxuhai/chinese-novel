　　抚州南门黄柏路居民詹六、詹七．以接鬻缣帛为生．其季曰小哥．尝赌博负钱．畏兄棰责．径窜逸他处．久而不反．母思之益切．而梦寐占卜皆不祥．直以为死矣．会中元盂兰盆斋．前一夕．詹氏罗纸钱以待享．薄暮、若有幽叹于外者．母曰、小哥真亡矣．今来告我．取一纫钱．祝曰、果为吾儿．能掣此钱出．则信可验．当求冥助于汝．少焉阴风肃肃．类人探而出之．母兄失声哭．亟呼僧诵经拔度．无复望其归．后数月、忽从外来．伯兄曰、鬼也．取刀将逐之．仲遽抱止曰、未可．稍前谛视．问其死生．弟曰、本惧杖而窜．故诣宜黄受佣．未尝死也．乃知前事为鬼所诈云．