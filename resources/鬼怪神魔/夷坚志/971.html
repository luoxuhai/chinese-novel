　　乾道三年秋．临安大雷震．军器所作坊兵龙泽夫妇．并小儿曰郭僧．凡三人．震死于一室．初泽父全既死．泽妹铁师、居白龟池为娼．其母但处女家．遇子受俸米．则来取三斗去．泽夫妇颇厌其至．屡出恶言．郭僧者、亦相与骂侮．以乞婆目之．故获此谴．同时有严州人陈永年．同其兄开银铺于临安市．狂游不检．母私储金十数两．规以送终．恐永年求取无度．不使知．一日开箧．永年适自外来．见之．遽攫而走．母恚闷仆绝．兄追及争夺．仅得其半．以归母．母遂病卧．是夕．永年亦遭震厄．