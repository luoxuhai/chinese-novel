　　王欣．字亨之．江阴人．绍兴戊辰登科．待杨州教授阙．未赴．以乙亥三月卒于家．冬十月．其田仆见一人跨马．两卒为驭．谛视之．教授君也．惊问何所适．曰、吾欲到彭蒿因千二秀才家．仆曰．此去彭蒿十余里．日势已暮．恐不能达．欣曰．远非所惮．为我前导足矣．乃与俱行．至初更．及因氏之门．欣下马．留一纸裹与仆．曰．谢汝俱来．倏从门隙中入．仆惧甚．亟归．视裹中物．得铜钱五十枚．不敢语人．明日又往问乃因氏孙妇是夜得子．严康朝说．