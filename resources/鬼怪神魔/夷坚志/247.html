　　方典、字大常．莆田人．累举进士不第．术者多言其无禄．同县人刘仲敏．为泉州同安宰．典之兄与为丞．刘谓与曰．贤弟不应得官．若罢举．庶可延数年之命．与不信也．绍兴十五年．典试南宫．刘又谏其勿行．典不听．是岁擢第．榜至同安．与持往诮刘．刘曰．一第未足喜．恐不能得禄耳．典调晋江尉．归待次之明年．莆中春试．诸生例以寄居同教官考校．郡以命典．既入院．日复餐钱千余．旬日间所得盈万钱．暴卒于院．陈应求说．