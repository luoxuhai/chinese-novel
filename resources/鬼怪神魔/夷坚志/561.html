　　唐州倡马望儿者．以能歌柳耆卿词．著名籍中．方城人张二郎．游狎其家累年．既而挈以归．后虏骑犯京西．张氏避地入巴峡．望儿死于峡州宜都县．时夜过半．未及敛．舆置空室中．明日．买棺至其处．独衣服委地如蜕．不见尸矣．求之．乃在门掩间．倚壁立．自顶至踵．无寸缕著体．人谓其为娼时．少年来游．或谢钱不如意．并衣冠皆剥取之．是以及此报．生一子曰运．居宜都田间．绍兴二十七年六月．与其仆过江视胡麻．农人在田者数辈．天正热．日光赫然．忽片云从中起．正罩运身．顷之．阴翳如墨．对面不相识．傍人但闻运连呼曰．告菩萨如一．食顷天气复清．运己仆于地．亲身之衣皆焚灼．而汗衫碧裙无伤．气歹歹未尽．众共扶掖行数十步．入一民家．犹呻吟称苦苦．数声遂死．时年三十四．