　　永嘉胡汉臣．世居西洋．忽为祟所挠．始则扬沙击石．石之所击．自门廊洞达卧内．皆铿然有声．而壁户略无小损．既久则空中与人语．时置粪污于饮食器皿中．虽买熟物亦皆然．其家良以为苦．幼女始分双髻．见白衣丈夫．持剪刀来前．呼曰．小娘子与我头上角．儿女惊啼闲．已失一髻．汉臣从外至．抱女膝上．方泣诉．又呼曰．彼人复来剪我髻矣．急护其首．则又失其一．命道士巫觋．百计禳治．皆不验．谋徙居避之．家具什物．悉胶著于地．虽至轻者．亦极力不可举．弗克去．如是几二年．因饮亲戚家．大醉归．及所居巷口．望见小庙．疑其为祟．乘醉就邻家假巨斧．碎土偶．并香案诸物．锁鐍其门．自是怪不作．