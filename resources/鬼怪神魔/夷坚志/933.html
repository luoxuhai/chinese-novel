　　显谟阁直学士林邵．年二十岁时．赴省试．入京师．僦居戴楼．门内所处极荒僻．人多言彼宅凶怪．以其僦直廉．不问也．数日后．闻堂屋两山小儿语声．唤仆登屋视之．无所见．次夕三鼓宿房内．有盗至．尽揭盖覆衣衾去．而门窗如初．须臾一仆举所卧荐席．其下若新坎穴．衣衾在焉．又次夕．阴晦中一物坠地．声甚大．至晓．乃花纹石段四五．各长数尺．里巷来观．有识者云．此州桥花石也．时方修桥．往验之信然．遂徙出．