　　乾道八年．信州桑叶骤贵．斤直百钱．沙溪民张六翁．有叶千斤．育蚕再眠矣．忽起牟利之意．告其妻与子妇曰．吾家见叶之饲蚕．尚欠其半．若如今价．安得百千以买．脱或不熟．为将柰何．今宜悉举箔投于江．而采叶出售．不唯百千钱可立得．且径快省事．翁素伉暴．妻不敢违．阴与妇谋．恐一旦杀蚕．明年难得种．乃留两箕．藏妇床下．是夕适有窃桑者．翁忿怒．半夜持矛往伺之．正见一人立树间．仰椿以矛．洞其腹．立坠地死．归语家人曰．已刺杀一贼矣．彼夜入为盗．虽杀之无罪．妻矍然疑必其子．趍视之果也．即解裙自经于树．翁讶妻久不还．又往视．复自经死．独余妇一身．烛火寻其夫．乃见三尸．大呼告邻里．里正至．将执妇送官．妇急脱走．至桑林．亦缢死．一家无遗．元未得一钱用也．天报速哉．此卷亦黄得琬说．