　　陈、字中玉．郑州人、文惠公诸孙也．政和中．为蔡州守．始视事．谒裴晋公庙．读平淮西碑．乃段文昌所制者．怪而问邦人．曰．自韩文公碑刻石．后为李愬卒所诉．以为不述愬功．而专美晋公．宪宗诏文昌别撰．事已久矣．忿然不平．即日磨去旧碑．别诿能书者．写韩文刻之．苗仲先者．字子野．通州人．为徐州守．徐旧有东坡黄楼碑．方崇宁党禁时当毁．徐人惜之．置诸泗浅水中．政和末．禁稍弛．乃钩出．复立之旧处．打碑者纷然．敲杵之声不绝．楼与郡治相连．仲先恶其烦聒．令拽之深渊．遂不可复出．二事相反如此．朱新仲说．