　　苏州常熟县福山东岳行宫．庙貌甚严．士人胡子文乘醉入庙．望善恶二判官相对．戏掣其恶者笔．同行者以为不可．乃还之．归至舟次．俄一使来曰．被判官命收君．子文已醒．忆醉时事甚惧．沿道默诵金刚经．既至庙．两人相向坐．西向者怒甚．叱曰．汝为士人．当识去就．何得侮我．对曰．为狂药所迷．了不自觉．愿丐微命以归．不应．子文但密诵经至第三分．二人皆起．又二章．则举手加额．东向者解之．曰．此子一时酒失．原其情似可恕．怒者曰．正以同官太宽．使人敢尔．子文扣头曰．某能诵金刚经．若蒙赐之更生．当日诵七卷以报．怒者曰．若尔亦宜小惩．以所执笔点其背．曰去．觉遍身如冰．遂寤．所点处生一疽．痛不可忍．百日方愈．自是日持经七遍．虽剧冗不敢辍．叶平甫说．<br>