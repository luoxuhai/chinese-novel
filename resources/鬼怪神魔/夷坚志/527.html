　　临江军合皂山下张氏者．以财雄乡里．绍兴十四年．家仆晨兴启户．有人长丈余．通身黑色．径入坐厅上．诘之不应．曳之不动．急报主人．及呼众仆至．击之以杖．铿然有声．剌之以矛．不能入．刃皆拳曲如钩．沃之以汤．了不沾湿．顽然自如．亦无怒态．江西乡居多寇窃．人家往往蓄大鼓．遇有缓急．击以集众．至是鼓不鸣．张氏念不可与力竞．乃扣头祈哀．又不顾．徐徐奋而起．循行堂中井灶湢溷．无不至者．张室藏帑．悉以巨鏁扃钥．鬼轻掣之．即开．所之既遍．复出坐．及暮将明烛．火亦不然．一家惴惧．登山上王笥观．设黄箓九幽醮．命道士奏章于天．七日．始不见．张氏自此衰替．今为窭人．石田人汪介然说．