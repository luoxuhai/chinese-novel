　　抚州后土祠．灵响昭著．宜黄士人邹极．未第时．致祷求梦．梦入庙詹敬毕．转眄东壁．有大书一诗．睨而读之．既觉．历历可记．诗曰．天道本无成．明从公下生．温黄前后并．黑闇里头行．大十口止各．常常啼哭声．两个齐六十．只此是前程．邹玩其语多不佳．惧或死于疫．后以治平三年乡荐．赋题曰．天道无为而物成．次年省试．赋题曰公生明．列坐之次．温州人居前．黄州人居后．时亮阴罢廷对．始验前诗二联之意．邹仕终江西提刑．盖大十口止各．本路字也．常常啼哭声．刑狱象也．与其妻并年六十五而卒．夫四十字之微．而场屋二题．坐次先后．朝家之变故．官寿之终极．与妻室之年．靡不先见．吁其异矣．