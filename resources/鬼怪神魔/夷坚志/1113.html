　　新淦民陈氏、所居在修德乡之郭下里．隆兴初元．妻为物所魅．经数年．百方禳逐弗効．夫问之．汝常日所见几何人．厥状何如．妻曰、先有白衣人强我同寝．我每绩麻时．老妪必来伴绩．仍携两童为执爨．无日不然．姑亦苦之．谓妇曰、若至当报我．妇奉教．会妪入室．走白姑．姑挟刃径往褰帐．妪正理麻．即斫之．妪示以囊金．曰、所为来欲富汝家．安得杀我．姑遂止．转眼间已灭不见．陈曰、妖易治尔．磨刀授妻曰、白衣至．便斫之．妻如言．举刃中肩．怪走而妪至焉．曰、郎与若相处许久．今乃谋杀之．何无人情如此．使在家受尽楚痛．展转不能．亦不恨汝．令我来觅药．妻不应．刀犹在手．伺隙剚其胁．妪奔大山．风掀裙起．狐尾露焉．俄两女童哭而至．曰、汝已伤我郎君．又伤我婆婆．可谓无义．妻连斫之．皆化为石．自是绝不来．