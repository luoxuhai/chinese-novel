　　番阳人汪澄．家颇富．独好以渔弋挂罦为乐．年财三十．以乾道九年五月死．其妻里中余氏女也．稍取其敖戏之具与人．或毁弃之．明年七月旦初夜．妻在床未睡．觉四体竦淅．惊惴呼告其乳媪．媪亦然．俄顷作澄语．骂其妻曰、贱人来．吾死能几时．汝已萌改适他人意．二子皆十许岁．家赀殊不薄．岂不能守以终丧．吾甚爱鹦鹂雕笼．及双角弓．何得便与三十五舅．三十五舅者．妻之兄仲滔也．所居正比邻．密觇壁间．澄厉声曰、何不入视我．而顾窃听．滔惧即舍去．又使招其仲兄．辞以疾．则叹息曰、生时不相睦．固知其不肯来．吾父可得见否．父老且病．扶杖哭而入．澄拱手而揖．为恭敬听命之状．父曰、儿既不幸早世．得不堕恶趣．宽吾悲心．无为见怪于家．怖妻子也．澄亦泣曰、大人有言．澄当去．媪遂厥然而默如．两食顷．复附语呼其子曰、我将出而土地见阻．汝宜办小祭．善为我辞．子遽杀鸡取酒．诣祠祷解．媪乃苏．□氏□客□时说．