　　成都双流县宇文氏、大族也．即僧寺为书堂极广．延士人魏君．诲其群从子弟．它日家有姻礼．张乐命伎．优伶之戏甚盛．诸生皆往观．至暮、僮仆数辈亦委去．魏独处室中．心颇动．上堂欲寻僧．而诸僧适出民家作佛事．阖寺悄然．乃反室张灯而坐．夏夜盛热．牕牖穿漏．松竹凄戛．明月满庭．一妇人数往来．知其鬼也．外户犹未闭．不敢起．益添膏油．数挑灯．举手颤掉．误触灯灭．不胜恐．急登床．引帐自蔽．时时望庭下妇人．固自若也．既又触帐绳绝．帐随坠．荡然一榻．空无遮阑．愈益惧．不觉昏睡．及寤．妇人已在侧．魏苍黄无计．运枕掷之．妇人怅惋惊起不复出外．但绕室徘徊．且笑且泣．鸡初鸣．忽趋出．少焉僧尽归．呼语其故．乃三日前民家菆一柩于此．今所见盖其自鬼云．