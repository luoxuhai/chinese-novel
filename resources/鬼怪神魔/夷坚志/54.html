　　侯中书元功蒙密州人．自少游场屋．年三十有一．始得乡贡．人以其年长侻．不加敬．有轻薄子画其形于纸鸢上．引线放之．蒙见而大笑．作临江仙词题其上曰．未遇行藏谁肯信．如今方表名踪．无端良匠画形容．当风轻借力．一举入高空．才得吹嘘身渐稳．只疑远赴蟾宫．雨余时候夕阳红．几人平地上．看我碧霄中．蒙一举登第．年五十余．遂为执政。