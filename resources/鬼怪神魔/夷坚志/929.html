　　丙志所纪秦昌龄咎证事．不甚详的．今得其始末．复载于此．绍兴癸酉三月．秦同其侄焞．诣茅山观鹤会．邀溧水尉黄德琬．访刘蓑衣于黑虎洞林间．席地饮酒．遣小史呼能唱词道人．俄二十辈来．迨夜步月行歌．至清真观路口道堂．众坐诸人．各呈其伎．忽空中如人歌四句．黄尉能记其二云．四十三．四十三．一轮明月落清潭．秦正四十三岁矣．大不乐．历扣二十人．此谁所言．皆曰．元未尝发口．乃罢酒而还．九月果卒．前一年．达真黄元道．谓秦曰．君有冤对．切忌四三．秦豤求解释之术．时幼儿弄磁瓢为戏．黄取其一．呵祝以授秦．秦接之手内如火．不觉扑于地．黄复拾取．叹息曰．了不得．回顾医者汤三益曰．君宜藏此物．遇有急．则倾倒之．得青丸．则不可服．红丸则可服．后三年．汤病伤寒甚笃．试倾其瓢．得红药一颗．服之即瘳．至今犹在．