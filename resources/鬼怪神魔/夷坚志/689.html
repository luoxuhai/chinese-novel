　　临川雷度．字世则．性刚介．好读书．虽登名乡贡．而不肯赴省试．其甥蔡直夫为永康军通判．既之官．是年九月晦．蔡妻徐氏．梦人持尺书．类漕台檄．徐读之竟．迨寤．但忆纸尾大书云．泰山府君雷度押．畏其不祥．且未知度之安否．不旬日蔡卒．妻孥护柩以归．明年．至乡里．始知度以故岁八月卒矣．泰山之梦．其然乎．右二事皆临川吴必说．