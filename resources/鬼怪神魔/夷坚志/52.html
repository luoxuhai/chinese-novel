　　齐琚、字仲玉．饶州德兴人．温厚好学．家苦贫．教生徒以自给．绍兴丁卯．就馆于同邑董时敏家．约已定．过期不至．董遣书促之．才及门．闻哭声．则琚死两日矣．琚所善汪尧臣．言琚以去年季冬得疾．梦人持文书至．曰．某王请秀才为水府判官．发书视之．中云．不得顾父母．不得恋妻子．琚与约正月十三日当去．既觉．语家人曰．我明年正月十三日死．自是谢医却药．食饮尽废．时时自言曰．彼中大有好处．那能久住此．家人初窃忧之．至期．虽无它．然自此遂困殆不复语．又八日．乃不起．尧臣说．