　　鄱阳县吏李某．乾道四年七月．梦出城过东岳行宫．道上见故同列．抱文牍从中出．告曰、此本州今秋解试榜．来书岳帝．李问吾所亲及乡里何人预荐．曰、但有君巷内赵哲一人耳．梦中思之无此子．以为疑．其人曰、赵医秉德之子也．李曰、此吾近乡、熟识之．渠名中兴．非哲也．曰、吾言不妄．君当自知之．遂去．时此吏死数年矣．李异之．出诣赵．欲话其事．遇诸涂．赵曰、吾已纳保状．夜梦人相劝云、朝廷方崇太平之业．而予尚名中兴．又与国姓同不可．能易之乃佳．吾甚惑此梦．今将谋之朋友．李大笑．具道所见．使改名哲．且曰、子若荐送．吾以女嫁子．是岁哲果登名于春官．李遂纳为婿．