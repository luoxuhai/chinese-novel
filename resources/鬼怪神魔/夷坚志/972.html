　　　钱塘江潮．八月十八日最大．天下伟观也．临安民俗．太半出观．绍兴十年秋前二夕．江上居民或闻空中语曰、今年当死于桥者数百．皆凶淫不孝之人．其间有名而未至者．当分遣促之．不预此籍．则斥去．又闻应者甚众．民怪骇不敢言．次夜、跨浦桥畔人．梦有来戒者云、来日勿登桥．桥且折．旦而告其邻数家．所梦皆略同．相与危惧．比潮将至．桥上人已满．得梦者．从傍伺之．遇亲识立于上者．密劝之使下．咸以为妖妄不听．须臾潮至．奔汹异常．惊涛激岸．桥震坏入水．凡压溺而死数百人．既而死者家来．号泣收敛．道路指言其人．尽平日不逞辈也．乃知神明罚恶．假手致诛．非偶然尔．