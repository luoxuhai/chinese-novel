　　郑人赠光禄大夫孙俣卒．其家卜地以葬．长子恪．梦与弟河东尉悚．侍父及客张彦和者．同游山寺．光禄令煮面．恪辞以饱．彦和亦不食而起．独悚与对食．食罢．光禄曰、此去小梅山只四五里耳．彦和曰、几有十里．光禄曰、然．盖杨妃村只四五里也．梦后十日．河中报悚讣音至．亦相从卜葬．正与光禄同日．既过坟寺．寺僧馔面．以供两灵几．宛然梦中事也．墓在小梅山南．相去十里．又四里有杨家庄云．