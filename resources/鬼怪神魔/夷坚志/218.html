　　绍兴初．连南夫帅广东．曹绅以宣义郎摄机宜．连公前后所杀海寇不可计．或同日诛一二百人．曹皆手处其事．不暇细问也．以是论功．迁官至朝奉大夫．后为广倅．公宇在净慧寺．到官未几而病．每吏卒衙时．其家婢使咸闻寺后芭蕉林间有人声．或见人坐叶上．见群婢亦不惊．婢问何人．曰、来从通判索命．我辈二十六人．分四道寻觅．今我六人先至此．曹闻之惧．力祷之．许以水陆醮设．皆不应．曰、但相从去乃可．曹竟死．未死前．一妾生子．遍体皆长毛．瘗之山下．经三日发视．犹不死．甚怪其事．盖冤鬼所托云．五事皆张可久说．