　　邢大将者、保州人．居近塞．以不仁起富．积微劳得军大将．尝以寒食日率家人上冢．祀毕饮酒．见小白鼠出入松柏间．相与逐之．鼠见人至．首帖地不动．遂取以归．鼠身毛皆白．而眼足頳红可爱．邢捧置马上．及家即走不复见．即日百怪毕出．釜鬲两两相抱持而行．器皿易位．猫犬作人言．不可诃叱．邢寝榻旁壁土脱落寸许．突出小人．面如土木偶．又五日已长大．成一胡人头．长鬣鬅鬙．殊可憎恶．语音与生人不少异．且索酒肉．邢不敢拒．随所需即与之．稍缓辄怒．一家长少服事之唯谨．凡一岁邢死．诸怪皆不见．三事嘉叟说．