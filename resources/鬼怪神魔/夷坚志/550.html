　　张山人、自山东入京师．以十七字作诗．著名于元祐绍圣间．至今人能道之．其词虽俚．然多颖脱．含讥讽．所至皆畏其口．争以酒食钱帛遗之．年益老．颇猒倦．乃还乡里．未至而死于道．道旁人亦旧识．怜其无子．为买苇席．束而葬诸原．揭木书其上．久之．一轻薄子至店侧．闻有语及此者．奋然曰．张翁平生豪于诗．今死矣．不可无纪述．即命笔题于揭曰．此是山人坟．过者应惆怅．两片芦席包．饬葬．人以为口业报云．吴傅朋说．