　　吴智甫、知抚州崇仁县．当七月下旬晚．坐厅治事．风雨忽作．雷电总至．霹雳相继数十声．庭中火块迸走．有飞光大如燕．自敕书楼过而南．须臾稍息．外报县南村中民饶相家．贮谷仓遭爇．仓在田间．故寺基上火．至此而燃．月余方止．仓及谷皆烧变如状．后数十日．有商客类道人过其处．以石击所烧仓．仓中败谷坚如石．成五色．或如蜂蝶蚓蚁龟鱼蚕蛾之类．或犹是谷穗．客取数品藏去．焚香拜于前．及取碎末于碗内研细．酌溪水调服之．人问其故．曰、此雷丹也．凡有祸有病者．此悉能治．遂去．邑人闻之．持以疗病祟．辄愈．取之几半．饶氏方知爱惜．设杙遮阑．众乃不至．而自外至中心．皆成佛象、侍卫罗汉俨然．徙归居室供事．智甫遣吏往求．但于裂罅中得类物形者少许而已．饶相官为率府率．