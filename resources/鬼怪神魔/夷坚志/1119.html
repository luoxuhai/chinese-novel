　　临川县曹舍村吴氏女．未嫁而孕．父母责之．女云、每夕黄昏后．有黄衣人逾墙推户入．强我与交．因遂感孕．家人密伺之．果如女言．将入、迎摏以刃．即死．取火照视．乃邻家老黄狗也．以药去其胎．得异雏焉．南城竹油村田家尝失少妇．寻捕无迹．半月而后归．云、为乌衣官人迎入山．处大屋下．饮宴相欢．不知何人也．自是常常去之．或至旬日．家人以为山鬼．率邻里壮男子．深入探逐．正见大石穴如屋．黑狗抱妇酣寝．不虞人至．无复能化形．遂击杀之．以妇归．