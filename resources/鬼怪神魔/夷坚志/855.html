　　吕愿中．赴湖北转运．舟行过小孤山．入谒庙．见案上古铜洗甚奇．有款识．爱之．白于神．以所用铜盆易去．置诸行李舟中．扬帆而上．薄晚系缆．独此舟不来．明日、先行达九江．商人继至．言后一舟沉溺．方呼岸上人漉取辎重．吕亟遣往视果也．篙师云、离庙下未远．便若有物絷柁底．百计取之不能动．初无风涛．正尔覆溺．点检所载．虽湿坏皆不失．独铜洗不知所如矣．他日有客至庙中．盖宛然在故处．