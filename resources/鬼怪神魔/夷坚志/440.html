　　绍兴八年、无锡县有道人、曰眉山巢谷．年百十七岁．少时与东坡兄弟往来．状虽甚老．然面不黧皱．瞳子碧光炯然．饮酒食肉皆过人．舅氏太学博士沈公体仁、居高村．距县十余里．谷每杖策至．辄留连信宿．自言三十岁时逢异人．谓已寿不长．至五十五岁数尽．因授以秘法．使记其岁月日时．俟时至．当即静室步北斗．而被发卧魁星下．必可免．自是每十五年．辄有大厄．须五如此．若满百二十岁．则长生不死矣．始时在宿州天庆观．以正月十六夜当死．如异人教．绝食一日．从道士借空房．托云行气．屏处其中．正昼已见鬼物纷纭．如有所追捕．夜且半．来者愈密．周旋室内．至践发肤以过．然身殊轻．不能压．人皆咨嗟叱吒曰、必在此．何以不见．失今夕不取．吾曹罪在不赦．奈何．其夜扰扰几达晓．寂无所闻．乃敢出．凡四度若此．所见皆同．今年又当尔．未知终可脱否．至十一月二十一日．遍告邑中所善者．乃还寓舍闭户．过三日、人讶其不出．发户视之．已死．鼻端一道正白．不知以何日终．岂非造化大限．竟不可逃乎．苏黄门作巢公传．已言其卒于岭南．今此其人岂是乎．惜无有人以此问之者．舅氏说．