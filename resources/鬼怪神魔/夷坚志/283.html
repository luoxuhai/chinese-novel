　　宣和六年．诸道进士赴省试者几万人．以六侍从典贡举．其下参详点检官．又六十员．有旨令过试院外户．则亲书姓名．以防伪入者．既合籍．凡六十一人．主司疑之．悉招考官会坐．一一数之．又审于监门曰．每一人至．必下马自书．何容有两名理．及取历阅视．果多其一．曰宋应辰．验诸铨曹云．中外无有此姓名．始知神物所为．于是主司遍论群公曰．宋者国号．而名为应辰．必造化之中主张是者．考校之际．不可不谨也．是岁登第者八百五人．为一代最盛之举．杨公全居前列．闻之于知举官王唐翁绹云．