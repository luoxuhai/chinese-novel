　　陈公辅国佐．台州人．父正为郡大吏．归老．居于城中慧日巷．时国佐在上庠．有僧谒正．指对门普济院曰．俟此寺为池．贡元当上第．正曰．一刹壮丽如此．使其不幸为火焚则可．何由为池．君知吾儿终无成．以是相戏耳．僧曰．不过一年．吾言必验．普济地卑下．每春雨及梅溽所至．水流不可行．寺中积苦之．偶得旷土于郡仓后．即徙焉．而故基卒为池．与僧言合．政和癸巳．国佐遂魁辟雍．释褐第一．后至礼部侍郎．