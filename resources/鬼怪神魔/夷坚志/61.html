　　绍兴十六年．林熙载自温州赴福州侯官簿．道过平阳智觉寺．见殿一角无鸱吻．问诸僧．僧曰．昔日双鹳巢其上．近为雷所震．有蛇蜕甚大．怪之．未敢葺．僧因言寺素多鹳．殿之前大松上．三鹳共一巢．数年前．巨蛇登木食其雏．鹳不能御．皆舍去．俄顷引同类盘旋空中．悲鸣徘徊．至暮始散．明日复集．次一健鹘自天末径至．直入其巢．蛇犹未去．鹘以爪击之．其声革革然．少选飞起．已复下．如是数反．蛇裂为三四．鹘亦不食而去．林诵老杜义鹘行示之．始验诗史之言．信而有证．二事熙载说． 　　又台州黄岩县定光观岳殿前有塔．鹳巢于上．一蛇甚大而短．食其子．其母鸣号辛酸．瞥入海际．少时引二鹘至．径趋塔表．衔蛇去．陈爟说．