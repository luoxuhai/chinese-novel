　　井度为成都漕．出行部．至蜀州新津．买鱼于江．其重数斤．命庖人鲙之．方操刀间．鱼跃入水中．庖惧得罪．有渔舟过其下．乃郑重嘱之．许以千钱．约必得如前鱼巨细相若者．渔人问向所买处．曰、去此一里许．得之江潭窟中．渔人即鼓桌往所指处．一举网．获长鱼以还．庖视之．乃适所坠者也．盖方春时．鱼产子苇间．其母日往来顾之．至成鱼乃去．或母获则子不能育．故渔者以是候之云．杜莘老起莘说．