　　随州大洪山寺、有别墅曰落湖庄．绍兴十一年．庄僧遣信报长老净严遂师云、当路有跛虎．出颇害人．往来者今不敢登山．殊惧送供之不继也．净严即命肩舆而下．至虎所过处．下舆焚纸钱．遥见其来．麾从仆及侍僧、皆退避．独踞胡床以待．少焉虎造前．蹲伏于旁．弭耳若听命．时枣阳随两县巡检张腾、适被郡檄．就寺纳二乡税租．亦同往．且升高木．谛观之．不知严所说何语也．虎俄趍而去．自是绝迹不复出．见汉东志。