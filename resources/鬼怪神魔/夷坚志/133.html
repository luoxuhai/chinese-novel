　　絇纺、字公素．元姓句．犯上嫌名．遂增系为絇．其音如章句之句．宣和甲辰、赴省试．梦人告曰、遽得逢州便得纺．喜谓遽得者即得也．已而不利．至建炎戊申试维扬．梦如初．纺曰、遽者絇也．我已姓絇．又试于扬州．其必得．又不利．久之复梦其人来．以实告曰．君年四十八方登科．今未也．纺时三十八矣．度犹有十年．以未可得．不敢萌进取意．屏居道州．富家翁召教其子．及绍兴甲寅科诏下．纺四十五岁矣．以为必无成．不肯往．主人强之曰、所以延君者．正欲挟小儿俱入举场．君必行．阴令其子自为下家状求试．纺不得已从之遂与富子俱荐送．明年、缴公据纳礼部．漫启视则所具年甲误以为四十七．是年正四十八也．默喜以为神助．独未晓逢州便得之语．及坐图混榜出．纺名之左一人姓冯．右一人姓周．是岁遂登第．首尾十二年．凡三见梦方验．曲折明白如此．