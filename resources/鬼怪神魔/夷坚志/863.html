　　邵武人张汪．绍兴丁卯秋试．梦人以箸插于髻．曰、子欲高荐．当如此乃可．既寤熟思之．曰、吾名汪．若首加点则为注．乃更名注．是年果荐送．将试春官．又梦绿衣小儿自褓中曳其衣．曰、勿遽往．可待我也．既而不利．至乾道己丑．始以免举再行．而同里丁朝佐．亦预计偕．二人同登科．朝佐正生于丁卯．始悟前梦．戏谓丁曰、为尔小子．迟我二十一年．相与大笑而已．