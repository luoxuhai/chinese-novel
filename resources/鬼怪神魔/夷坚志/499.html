　　赵敦本不韦绍兴二十九年、为临安通判．其子善广在侍傍．梦人持符追之．曰、府主唤．广辞不肯行．曰、吾父与府公共事．吾知子弟职耳．何为唤我．持符者捽之以行．广问当以何服见．曰、具公裳可也．既至公府．庭下侍卫峻整．威容凛凛可畏．主者据案怒色曰、赵善佐、汝前生何以敢杀孕妇．广拜而对曰、某名善广．非佐也．主者顾追吏曰、此岂小事而误追人邪．命捽送狱．而释广．广还至家．但见眼界正黑．不能得其身．自念平生诵法华经．今不见何邪．忽觉所诵经在手．光焰焕然．已身乃卧床上．投以入．遂寤．家人盖不觉也．后七年为饶州司户．乃卒．