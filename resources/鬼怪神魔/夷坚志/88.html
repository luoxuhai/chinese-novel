　　福州闽县东十五里凤池山．其上有池．冬夏不涸．俗传唐末有樵者．尝见五色雀群浴于彼．以故得名．其南鼓山．山之半有涌泉寺．凤池隶焉．熙宁中．元章简公绛出守．访之鼓山寺．僧惮其数至为扰．嫁其名于北山报慈院．主僧颇黠．逢元公之意．刻木作凤．立之小沼上．以喙吐水．公至大喜．为赋诗．数年闲参大政．凤池之事．遂成先兆．后温左丞益出守．亦喜为此游．且和元公诗．未几亦至两地．然实非真凤池山也．而休证如此．岂偶然邪．