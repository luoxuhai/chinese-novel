　　秦昌龄写真．挂于书室．鱼肉和尚见之．题曰、动著万丈悬崖．不动当处沉埋．弥勒八万楼阁．击著处处门开．会得紫罗帐里事．不妨行处作徘徊．时绍兴二十三年也．至九月、昌龄调宣州签判归．中涂感疾．至溧水疾亟．寓于王季羔宗丞空宅中．忽觉寒甚．欲得夹帐．县令薛某买紫罗、制以遗之．遂死于其间．又是年春、在茅山观前．遇一人．目如鬼．著白布袍．担草履一双．笼饼两枚．歌而过曰、四十三．四十三．一轮明月落清潭．盖昌龄正四十三岁也．右二事皆太平州医汤三益说