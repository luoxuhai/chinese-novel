　　绍兴二十五年．吴傅朋说除守安丰军．自番阳遣一卒往呼吏士．行至舒州境．见村民穰穰．十百相聚．因弛担观之．其人曰．吾村有妇人．为虎衔去．其夫不胜愤．独携刀往探虎穴．移时不反．今谋往救也．久之民负死妻归．云初寻迹至穴．虎牝牡皆不在．有二子戏岩窦下．即杀之．而隐其中以俟．少顷望牝者衔一人至．倒身入穴．不知人藏其中也．吾急持尾．断其一足．虎弃所衔人．踉蹡而窜．徐出视之．果吾妻也．死矣．虎曳足行数十步．堕涧中．吾复入窦伺牡者．俄咆跃而至．亦以尾先入．又如前法杀之．妻冤已报．无憾矣．乃邀邻里往视．舆四虎以归．分烹之．