　　洪州崇真坊北有大井民杜三．汲水卖之．夏日则货蚊药以自给．与母及一弟同居．弟佣于饼家．唯兄以两饭养母．然特酗酒．小不如意．至于辱詈加棰．邻曲见者皆扼腕．导其母使讼．未及也．一旦大醉归．复殴母．俄忽忽如狂．取所合蚊药内砒霜硫黄掬服之．走入市．从其徒求水饮．市人以为醉．不知药毒已发矣．顷刻而死．其不孝之报欤．