　　桂缜祖安时．自少慕道．年二十有四．即委妻子．挈金帛之名山．十载而归．遇方士过门．必延入．日饭堂上者数十辈．家赀枵然．尽室尤之．而安时执意愈笃．野仆祝大伯．服薪水之劳．愚钝而谨饬．一日自外至．举措异常．曰．适遇道人与我药．服之能不食矣．验之信然．诘其方无有也．或盛夏暴烈日中．冬覆冰上．皆不寒暑．而隶役如故．桂氏之人皆敬事之．呼为祝仙人．欲延以客礼．辞曰．吾合在人间为仆使．岁满自当去．如是三年．告安时曰．白花岩有人见招．愿主翁同往．乃俱行．未至岩下．丝竹之声．泠泠盈耳．彩云郁然．蔽覆山谷．安时叹异未已．祝君遽声喏辞．遂不见．安时自是不意以至捐馆．时大观二年也．白花岩去桂氏所居十里．