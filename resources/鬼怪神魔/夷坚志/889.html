　　郑人孙愈．王氏甥也．年十八九岁时．到外家．与舅女真真者．凭阑相视．有嘉耦之约．归而念之．会有来议婚对者．母扣其意．云如真真足矣．母爱之甚．亟为访于兄．兄言吾数婿皆官人．而甥独未仕．若能取乡荐．当嫁以女．愈本好读书．由此益自勤苦．凡再试姑苏．辄不利．女亦长大．势不可复留．乃许嫁少保赵密之子．愈省兄愬于临安．因赴饮舅氏．真真乘隙垂泪谓曰、身已属他人．与子事不谐矣．愈不复留．即还昆山故居．遇侄革于道．邀同舟．问之曰、世俗所言相思病．有之否．我比日厌厌不聊赖．肠皆掣痛如寸截．必以此死．革宛转尉解．且诮之曰、叔少年有慈亲．而无端恋著如此．岂不为姻党所笑．既至家．馆革于外舍．愈宿母榻．半夜走出．呼革起．曰、恰寝未熟．闻人呼五哥．愈第五．视之．则真真也．急下床．茫无所睹．此何祥哉．革留旬日过临安．适真真成礼于赵氏．次日合宴．恍然见人立其旁．惊曰、五哥何以在此．便得疾．逾月乃瘳．是时愈已病．羸瘠骨立．与母谒医苏城．及门为母言．此病最忌哕逆及呕血．若证候一见．定不可活．语毕、忽作恶．吐鲜血数块而死．方女有所见之夕．愈尚无恙．岂非魂魄已逝乎．后生妄想．不识好恶．此为尤甚．故书以戒云．女今犹存．<br>