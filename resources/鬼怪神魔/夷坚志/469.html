　　绍兴五年夏大旱．朝廷遍祷山川祠庙．不应．遣临安守往上天竺迎灵感观音．于法惠寺建道场．满三七日．又弗应时．六月过半矣．苦行头陀潘法慧者、默祷于佛．乞焚右目以施．即取铁弹投诸火．煆令通红．置眼中．然香其上．香焰才起．行云满空．大雨倾注．阖境沾足．法慧眼即枯．深中洞赤．望之可畏．然所愿既谐．殊自喜也后三日．梦白衣女子来．欲借一隔珠．拒不许．二僧在傍曰、与伊不妨．伊自令六六送还．既觉．不晓所谓．至七月二十一日．又梦二僧来请赴六通斋．白衣女亦至．在前引导．法慧问何人．僧曰、我等施主也．慧曰、女人恐不识路．师何不相引同行．僧曰、他路自熟．稍前进．则山林蔚然．百果皆熟．纷纷而坠．慧就地拾果食之．觉心地清凉．非常日比．又俯首欲拾间．女子忽回面．掷一弹．正中所燃目．失声大呼而寤．枯眶内已有物若鹅眼．瞻视如初．渐大复旧．数其再明之时．恰三十六日．始悟六六送还之兆．