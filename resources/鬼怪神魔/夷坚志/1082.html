　　丹阳袁仲诚孚自右正言外补．已而为江东提刑．梦人告曰、真而不倨．曲而不屈．其义如何．梦中不能答．明日、以语馆客范存诚．存诚曰、下文盖云命世亚圣之大才．真吉梦也．未旬日．袁得风疾．卒于官．识者始解之曰、二句之上云、有风人之托物．二雅之正言．袁所历官、及所得疾．皆见于是矣．何物黠鬼司梦．能戏弄人如此．时乾道三年．