　　郑人薛锐仲藏、为贺州守．晚治事且退．意绪忽昏昏不佳．枕胡床假寐．或揖其前请行．身随以出．到某处．他吏来言曰、官人传语使君．使君大期甚不远．若自此不出仕．前程犹未艾也．薛寓会稽久．生理从容．宦情素薄．闻之即应曰、愿自此不复仕．吏即去．俄复来曰、官人欲得一文书为证．薛索纸笔书授之．吏顾曰、既已形于文牍．不可复悔矣．遂去．已而又来曰、官人甚喜．使君可归．薛惘然如梦觉．即日上章乞祠官还越．时淳熙三年、官为朝请郎．为人言少须至大夫．经郊恩任子．当挂冠矣．后二年薛致仕 。