　　沈持要．为江州彭泽丞．绍兴二十四年六月．被檄往临江．过湖口县六十里．宿于化成寺．已就客馆．至夜访主僧．僧留止丈室别榻．方谈客馆之怪．曰、旧有旅榇在房中．去年一客投宿．望棺中有光．颇骇起坐．凝思谛观．觉光中如人动作状．愈恐．所居邻佛殿．客度且急．则当开门．径趋殿上．方启帐伸首次．棺中之鬼．亦揭棺伸首．客下一足．鬼亦下一足．客复收足．鬼亦然．如是数四．客惶骇．知不可留．急走出．鬼起逐之．客入殿环走．且大呼乞救．群僧共赴之．未至．客气乏仆地．几为所及．鬼忽与殿柱相值．有声铿然．遂寂无所闻．僧至．扶客起．就视其物．则枯骨纵横．碎于地矣．它日死者之家来．疑寺中人发其柩．讼于官．数月乃得解．