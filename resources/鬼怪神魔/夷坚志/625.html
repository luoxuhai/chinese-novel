　　建炎中．青田小胥陈某者．尝上直．同辈三人皆窃出．陈素谨畏．独卧吏舍．明旦．门不启．主吏扣户连呼之．不应．以告县令陈彦才．破壁以入．衣衾巾履皆在．独不见人．而窗壁整密如常时．莫能测．陈父日夕悲泣．山椒水涯．寻访略遍．适路时中．过永嘉．道出青田．蒋存诚祭酒．方乡居．怜其父老而失子．为以情祷之．时中命具状．诉于驱邪院．而判其后云．当所土地里域真官．仰来日辰时．要见陈某下落．如系邪祟枉害生人．亦仰拘赴所属根治．余依清律施行．仍画玉女于后．令焚于城隍祠．明日．去县五里曰下浦．渔者方收网．忽潭水沸腾．声如雷震．急檥舟岸侧以避．俄顷．一物跃出．高丈余复坠．水亦平帖．徐而观之．乃陈胥之尸．时秋尚热．死已旬日．而面色如生．竟不测为何祟．其身何以能出户也．