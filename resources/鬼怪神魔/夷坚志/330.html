　　吴道夫说其妻族弟．为淮西一邑主簿．邑陋甚．无人屠羊．簿与令尉议共醵金．买诸旁郡字养之．非祭祀及大宾客与公家所当用．勿得以私意杀．约已定．久之．簿妻妹自远来．相见喜甚．买酒款曲．仓卒无以具馔．辄烹一羊．酒罢．二妇人同宿．簿独寝外舍．且五更闻羊鸣床下．其声怒而哀．拊床惊之．不止．少选登床．以角触簿．且啮且骂．作人言曰．买羊待杀．尔之谋也．与众为誓而首背之．我某日当祭社乃死．今遽杀我不义．必偿我命乃可．簿曰．是我之罪．不敢逃死．姑容入室别妻子．且嘱后事可乎．羊曰．当尔杀我．肯少贷邪．簿亟入扣寝门呼妻．妻方与妹酣寝．寂不应．簿曰．我以冤督死甚急．故欲与而别．忍不相应．我死矣．尔勿得嫁．否则当为厉以报尔．妻惊觉启门．则其夫已卧血中死．直宿小史云．但见簿说争时事．无所睹也．妻尚少．父母欲嫁之．每媒氏至．必梦故夫责己．竟守志焉．