　　廉布宣仲孙惔肖之、在太学．遇元夕．与同舍生三人．告假出游．穷观极览．眼饱足倦．然心中拳拳．未尝不在妇人也．夜四鼓．街上行人寥落．独见一骑来．驺导数辈．近而觇之．美好女子也．遂随以行．欲迹其所向．俄至曲巷酒肆．下马入．买酒独酌．时时与导者笑语．三子者、亦入相对．据案索酒．情不能自制．遥呼妇人曰．欲相伴坐如何．即应曰、可．皆欣然趋就之．且推肖之与接膝．意为名倡也．妇人以巾蒙首．不尽睹其貌．客戏发之．乃一大面恶鬼．殊可惊怖．合声大呼曰、有鬼．酒家奴出视．则寂无一物．嗤其妄．具以所遇告．奴曰、但见三秀才入肆．安得有此．三子战栗通昔．至晓乃敢归．