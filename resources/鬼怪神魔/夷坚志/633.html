　　绍兴二十五年．沉德和介为广德守．檄司理□棣兼公使库．时□煮酒毕．已叠成栈．一日．库吏出酒．走告云．第二栈亡酒数百尊．棣入视之信然．疑小人为欺．但责其踪迹奸盗．又旬日．所亡滋多．上层宛然不动．皆自下失去．周视墙坦牕壁锁钥．无纤介疏漏．殊怪之．特未遽信为鬼物也．郡兵行子城上．得一壶于两竹间．验之．则桐川印记．莫能究其所以然．又数日．与同官沈文司户偕往观．所失盖不可胜计．沈恐地有陷处．秉烛照之．地平如掌．一层之下．空空无余．方议以事闻于郡．吏卒相谓库旧有神祠．前官辄去之．得非其为孽乎．密市牲醪．罗拜祷请．许以再立庙．明日众至．则亡酒皆如故．其后给散．校元数唯欠一尊．盖竹间者也．乃为立祠．此卷皆缙云陈棣说．