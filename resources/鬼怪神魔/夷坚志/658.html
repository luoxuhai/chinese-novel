　　绍兴二十七年冬．湖州长兴县沈押录．因公事追赴郡狱．系两月．乃得释．时已逼冬至．沈晚出门．欲通夕步归．虽天气昏暝．不暇止．行四十余里．夜过半．逢一民居．驻立户外．须臾女童开门．问何人．告之故．女曰．村落近多盗．缓急或生事．不若入门内宿．沈亦念不可前进．乃从之．女又曰．娘子今夜独宿后房．君试入．当有好事．沈不答．又言之．沈曰．恰打官方了来．那敢作此罪过．女曰．无妨也．强邀至数四．沈求汤洗足．女童即入．以大盆盛汤付沈．沈洗足已．取腰间小书刀削爪．刀才出鞘．宅与人及盆皆不见．身正坐一冢上．急舍去．乃免．