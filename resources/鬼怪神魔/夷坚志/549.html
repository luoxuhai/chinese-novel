　　史丞相直翁．代魏丞相南夫．为余姚尉．方受代．魏梦与史同至一处．皆称宰相．而己所服乃绯衣．觉以告史．殊不晓服章之说．后十五年．史公为右相．魏公以工部郎中轮对．宰相奏事退．即继上殿．正著绯袍．恍忆所睹．殆与梦中无异．谓己应之矣．史去位三年．而魏拜右仆射．正践其处、陈阜卿为吏部侍郎．梦与王德言为交代．德言仕至知枢密院．阜卿其所荐也．亦甚喜．谓且登政路．未几．除建康留守．思德言所终之地．大恶之．既至．凡居室燕寝．皆避不敢往．才逾月而卒．二梦吉凶荣悴相反如此．