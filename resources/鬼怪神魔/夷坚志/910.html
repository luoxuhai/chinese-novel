　　绍兴二十一年十二月．知建康府王伸道□遣驶卒往茅山元符宫．限回程甚速．还次中涂．值夜寒甚．望山脚下园屋内爇火．亟就之．至则村民七八辈．围守一尸．云．是人自缢于此室．吾曹乃里正及邻保．惧为虫鼠所坏．故共守以须句容尉之来．众或坐或睡．驶卒不敢久留．独出行．月色朦胧．方前趍．而屋内人有相踵者．与之语．亦相应答．可二里许．正逢一缺沟．驶跃而过．后者不能越．坠于沟中．其声董然．驶回步扶掖．则死矣．奔诣道旁舍．扣户告主人曰．我欲还府．有山下守尸者相从．失足沟中．似不可救．幸为语诸人．使视之．舍翁烛火以往．正见数辈惊遽驰走．言失却死尸．闻其报．随以前．果得之．复舁还室．举置绳缳中．明日．尉熊若讷始至．盖强魂附尸欲为厉．驶卒亦危哉．