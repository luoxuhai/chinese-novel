　　卢熊、邵武人．校书郎奎之子．绍兴二十一年．赴试南宫．母樊氏．梦数人舁棺木至中堂．曰、此夫人母也．号泣而寤．以告奎曰．人言梦棺得官．若三郎者．熊行第三．恐有登科之兆．如君者．或有迁官之喜．今乃吾亡母．此何祥也．奎未能遽晓．质明出视事．既归．有喜色．遥呼其室曰．吾为尔释昨梦矣．尔母何姓．樊氏矍然悟．盖其母乃熊氏也．于是知熊必擢第．已而果然．熊说．