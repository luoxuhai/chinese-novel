　　衢州人徐生．为新喻丞．被宪司檄．鞫狱于庐陵．行未至吉水三十里．值暮将宿客邸．大姓徐叟者．力邀迎止其家．烹羊置酒．主礼勤甚．丞意以谓叟特以宗盟故耳．至夜．密告曰．老人居此．未尝与士大夫接．昨夕梦大官行李过门．先牌题云徐侍郎．而今日君至．君必且贵不疑．愿以子孙为托．丞少年登科．自待良不薄．闻其语欣然．且约还日复过之．遂去抵郡．逾月而讫事．东归径谒叟．叟馆犒如初．然礼敬颇衰矣．临别愀然曰．丞公是行．得无有欺方寸乎．畴昔之夜．梦神人告我．谓君受人钱五百千．鞫狱故不以实．官爵当削除．而年寿亦不远．君何不自重．负吾所期．丞惊愧不能答．既还家．会荐员满品．诣临安改秩．甫受告．即得疾．死逆旅中．其父本米侩也．随子之官．日夜导以不义．庐陵之役．本富民欧杀人．丞纳民赂．抑民仆使承．仆坐死．故阴谴及之．既亡而父犹在．凡所获亦随手散去．其贫如初．刘敏士文伯说．