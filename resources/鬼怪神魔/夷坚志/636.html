　　秀州魏塘镇孙拱家．养一猴数年矣．拱妻顾氏．尝晚步门外桥上．呼小童牵至前．猴趋挽顾衣．为欲淫之状．顾怒．命仆痛棰之数十．遂归．迨夜．闻室内牕棂．动摇有声．谓盗至．起觇之．忽两毛手自牖执其臂．惊悸大叫．随即什绝．家人闻之尽起．张灯出视．正见猴踞于外．犹坚持臂不肯释．击以杖乃退．顾昏然不知人．抉齿灌药．扶救竟夕乃苏．方事急时．不暇缚猴．猴得脱走．登木跳踉不可奈．孙氏集其邻．绕村追蹑．射杀之．凡三日乃定．