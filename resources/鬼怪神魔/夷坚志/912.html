　　员琦．为建康军统领官日．部有四人善盗．昼解人衣．夜探鸡犬．无虚日．琦谕队将戒之．贷其前过．曰．后勿复犯．琦家养狗黑身而白足．名为银蹄．随呼拜跪．甚可爱．忽失之．揭榜募赎．凡两日余．老兵来报四偷方杀狗亨食．亟遣验视．狗已熟．皮毛俨然．琦命虞候涖埋．又以灰印印地面．使不可窃取．穷究曲折．果四人同谋．二人用索钩罥之于东门外城下．琦呼责将官．犹以已微物．使勿深治．将官取同谋者杖背五十．正盗者鞭满百．旬日内受鞭者皆死．一夕．琦门内闻狗爬声．绝似银蹄．家人皆笑曰．岂狗鬼乎．呼之即应．及启门．摇尾而入．衔人衣．且拜且跃．悦乐不胜名状．明日．验瘗处．印如初．土亦不陷．但穴中空空．又疑向所杀者．为他人家畜．复具载形色．遍榜外间．许人识认．亦无寻访者．始知其冤业所召云．银蹄再活十年方死．