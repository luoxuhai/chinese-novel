　　临川画工黄生．旅游如广昌．至秩巴寨．卒长郎岩馆之．中夕．一妇人出灯下．颇可悦．乘醉挑之．欣然相就．询其谁家人．曰、主家妇也．自是每夕至．黄或窘索．必窃资给之．留连半年．渐奄奄病悴．岩问之、不肯言．初岩尝与倡匿．妻不胜忿妒．自经死于房．虽葬．犹数为影响．虚其室．莫敢居．而黄居之．岩意其鬼也．告之故．始以实言．岩向空中唾骂之．徙黄出寓旅舍．是夕复来．黄方谋畏避．妇曰、无用避我．我岂忍害子．子虽遁我亦来．黄不得已．留与宿．益久．黄终虑其害己．驰还乡．中途憩泊．纳凉桑下．妇又至．曰、是贼太无情．相与好合许时．无一分顾恋意．忍弃我邪．宜速反．黄不敢答．但冥心祷天地．默诵经．妇忽长吁曰、此我过也．初不合迷谬．至逢今日．没前程畜产．何足慕．我独不能别择偶乎．遂去．其怪始绝．