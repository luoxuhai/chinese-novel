　　休宁张村民张五．以弋猎为生．家道粗给．尝逐一麂．麂将二子行．不能速．遂为所及．度不可免．顾田之下有浮土．乃引二子下．拥土培覆之．而自投于罔中．张之母遥望见．奔至罔所．具以告其子．即破罔出麂．并二雏皆得活．张氏母子相顾．悔前所为．悉取罝罘之属焚弃之．自是不复猎．休宁多猴．喜暴人稼穑．民以计笼取之．至一槛数百．然后微开其板．才可容一猴．呼语之曰、放一枚出．则释汝．群猴共执一小者推出之．民击之以椎．即死槛中．猴望而号呼．至于堕泪．则又索其一．如是至尽乃止．土人云．麦禾方熟时．猴百十为群．执臂人立．为鱼丽之阵．自东而西．跳踉数四．禾尽偃．乃攫取之．余者皆捽踏委去．丘中为空．故恶而杀之．然亦不仁矣．朱晞颜说．