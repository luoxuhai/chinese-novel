　　豫章新建村民、夏夜群辈纳凉．有自他所疾走来．以手掩腹叫号曰、某人杀我．奔趍及其家．即死．家诉于县．县捕某人讯之．自言此夕在某处为客．与死者略无干涉．鞫不成．悉逮纳凉者二十辈．分囚之．使各道所见．皆曰、实闻其言如是．他非所知也．县令必欲得其情．棰掠不可忍．乃共为证辞以实之．引某人参对．不能胜众．诬强服．仰天而呼曰、某果杀人．不敢逃戮．若冤也．愿天令证人死于狱以为验．不旬日、狱疫暴起．凡十人相继殂．县令知其然．又畏凶身不获．竟不释此人．终亦死．