　　姑苏翟秀才家乳婢王氏．平生无一善．见人诵佛．则笑毁之．年四十岁时．赘生于尻．日以痛楚．用膏药傅之．愈益大．至尺余．则成狗尾矣．自是不能行．据两手于地．匍匐移足乃可动．伺犬彘就糟．辄随之食．夜与共寝．逾半岁乃死．又节级徐忠．因病亦生一尾．谓妻子曰．我坐抛饮食之过．梦入城隍庙．令诣曹供状．自今勿得食人食．惟砥糠乃可．且和糠来．既至．蹲踞而食．与犬亡少异．其家为作浮屠供．悔谢旬日而死．时绍兴三十年五月也．