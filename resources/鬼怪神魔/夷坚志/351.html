　　浦城永丰境上村民作旅店．有严州客人赍丝绢一担来．僦房安泊．留数日．主妇性淫荡．挑与奸通．既而告其夫云．此客所将货物不少．而单独出路．可图也．夫即醉以酒．中夜持刃斫之．客大叫救人．声彻于邻．彼处居者甚少．仅有一邻叟奔而至．妇走立于门．以右手遮拒使勿入．左手持客丝一把与之．叟喜而去．客遂死．夫妇共舆尸．埋于百步外山崦里．仓卒荒怖．坎土殊浅．主人自意无由泄露．经数月．客之子讶父久役不返．向时固相随作商．凡次舍道涂．悉所谙熟．于是逐程体访．到此店迹绝．因驻物色．正昼闷坐．一蝇颇大．飞著于臂．挥之复来．至于五六．子念父心切．极疑焉．祝之曰、岂非神明使尔有所告乎．但引我行．遽飞起．此子从其后．蝇营营如语．径飞至客窆处．群蝇无数．子伸首探之．尸俨然存．走报里伍．捕凶人赴县．邻叟之过亦彰．遂为明证．店夫妇并伏诛．叟坐杖脊．官毁凶室为墟．郑景实自莆田往临安．道出其地．正见屋庐皆荡析．遗趾一空．时淳熙十一二年间也．客冤得蝇而伸．殆与新昌鹿麑相类．盖得鬼而诛云．