　　周阶、字升卿．泰州人．寓居湖州四安镇．秦楚材守宣城．檄摄南陵尉．以病疫告归．梦就逮至官府．绯袍人据桉治囚．又有绯绿者数十人．以客礼见．环坐厅事．一吏引周问曰．何得酷嗜牛肉．叱令鞭背．数卒捽曳以去．周回顾乞命．且曰．自今日以往．不唯不敢食．当与阖门共戒．坐客皆起为谢罪．主者意解．乃得归．梦觉．汗流浃体．疾顿愈．至今恪守此禁．时时为人言之．绍兴三十年．周监盐官仓．