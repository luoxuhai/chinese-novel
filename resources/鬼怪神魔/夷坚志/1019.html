　　绍兴二十四年、保义郎李琦．监和州东关镇税家颇丰赡．有高指使者．赴官舒州．与其妻来谒．愿贷钱五万为行装．约终任偿倍息．李如其数假之．高既满任．欲如约．妻曰、百千不易办．幸相去远．彼未必来索．姑俟他日可也．高然其计．归涂过和州．不见李．后三年．李为黄州巡辖官．方昼倦卧．见高妻披骡皮来．拜堂上云、负公家钱久．今来奉偿．未及答．径趍马．李惊觉．卒报马生牝骡．往视之．正卧母旁．未能动．李咨叹良久．与语曰、高大夫借钱．我固不介意．那至此．若果县君也．盍起行．应声跳跃行数步．李大惊异．遗书扣高生．其妻正用是日死．李饲养此骡不忍乘．外人或欲见．则徐徐牵以出．但呼为高县君云．