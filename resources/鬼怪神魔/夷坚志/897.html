　　欧阳尝世为镇江总领所酒官．以酒库摧陋．买民屋数区．即其处撤而新之．时长沙王先生赴召．过镇江．其人精治案魑魅．不假符水咒祓．盖自能默睹．欧阳遇之于府舍．即往谒．邀至新居．具食以待．扣之曰．此地有鬼物乎．曰、有二鬼．一以焚死．一以缢死．然皆畏君不敢出．但一大蛇枉死．不知其故．当令君见其形．左右闻者毛悚．饭罢．王语主人．可视壁间．视之．蛇影大如椽．长袤丈．自东而西．乃具询主吏．对曰、一酒匠因烝酒堕火中．一库典以盗官钱自尽．而不能记蛇事云．右三事皆欧阳隽说．此其父也．