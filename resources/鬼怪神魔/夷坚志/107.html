　　鄱阳主使周世亨谢役之后．奉事观世音甚谨．庆元初、发愿手写经二百卷．施人持诵．因循过期．遂感疾．乃祷菩萨祈救护．既小安．即以钱三千米一石．付造纸江匠使抄经纸．江用所得别作纸．入城贩鬻．周见而责之．江以贫告．复增畀其直．及售纸于此．每幅皆断为六七．惧而亟还家．悉力缉制纳于周．周倩一僧折成册．斋戒缮写．方及二十卷．正书握笔．群鸦数十鸣噪屋上．逐之不退．起祷像前．迨出视．盖一鸦中箭流血．众鸦为拔之不能得．故至悲哄．周连诵宝胜如来救苦观世音二佛．以笔指之．箭脱然自拔．鸦飞入空中．周赞叹之际．箭从天井内掷落于佛龛．灵感如此．