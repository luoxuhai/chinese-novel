　　何子应麒为江东提刑．隆兴二年十月、行部至建康．入茅山谒张达道先生．闻刘蓑衣者、亦隐山中．常时不与士大夫接．望导从且至．则急上山椒避之．子应尽屏吏卒．但以虞候一人自随．杖策访焉．刘问为谁．以闲人对．刘呼与连坐．指其额曰、太平宰相张天觉．四海闲人吕洞宾．子应乃天觉外孙．惊其言．起曰、张丞相．麒外祖也．先生何以知之．刘曰、以君骨法颇类．偶言之耳．吾与丞相甚熟．君还至观中．视向年留题可知也．子应请其术．笑曰、本无所解．然亦有甚难理会处．君也只晓此．又从扣养生之要．复曰、有甚难理会处．竟不肯明言．子应辞去．且问所需．曰、此中一物不阙．吾乃陕西人．好食面．能为致此足矣．明年若无事时．幸再过我．子应去数步．回顾则已登山．其行如飞．迨反观中．求张公题字．盖绍圣间到山所书也．乃买面数斗．遣道仆送与之．子应还鄱阳为予言．次年春、复往建康．欲再访之．及当涂而卒．所谓明年若无事者．岂非知其死乎．