　　会稽人桂百祥．能役使六甲六丁．以持正法著名．称为真官．先是吴松江长桥下．每潮来多损舟舩．相传云龙性恶所致．县人共雇一傔．赍诉牒请于桂．桂曰、若用我法．当具章上奏．则此龙必死．事体至大．吾所不忍．姑为其易者．乃判状授傔．戒曰、汝归持往寻常覆舟处．语之曰、桂真官问江龙何为辄害人．宜速改过自新．脱或再犯．当飞章上天．捕治行法矣．此人持归报父老．别募一渔者、使伺潮将至．从第四桥出白之．渔者迎投判牍．具告桂语．瞬息间、潮头正及其处．即滔滔而返．自是不复为害．二事赵公懋元功说． <br>