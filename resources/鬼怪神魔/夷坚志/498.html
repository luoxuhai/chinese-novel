　　王锡文在京师．见一人推小车．车上有瓮．其外为花门．立小榜曰诸般染铺．架上挂杂色缯十数条．人窥其瓮．但贮浊汁斗许．或授以尺绢．曰欲染青．受而投之．少顷取出．则成青绢矣．又以尺纱欲染茜．亦投于中．及取出、成茜纱矣．他或黄或赤或黑或白．以丹为碧．以紫为绛．从所求索．应之如响．而斗水未尝竭．视所染色．皆明洁精好．如练肆经日所为者．竟无人能测其何术．