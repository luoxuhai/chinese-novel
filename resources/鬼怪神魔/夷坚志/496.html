　　临川有巫、所事神曰木平三郎．专为人逐捕鬼魅．灵验章著．远近趋向之．自以与鬼为仇敌．虑其能害己．日日戒家人云、如外人访我．不以亲疏长少．但悉以不在家先告之．然后白我．里中人方耕田．见两客负戴行支径中．褰裳局步．若有碍其前者．耕者曰、何为乃尔．曰、水深路滑．沮洳满径．急欲前进而不可．耕者笑曰、平地无水．安得有是言．两客悟．谢曰、眼花昏妄．赖君指迷也．欣然直前．皆不留碍．径至巫门．自称建州某官人顷为祟所挠．得法师救护．今遣我赍新茶来致谢．家人喜．引之入、劳苦慰藉．始以告巫．巫问何在．曰、巳入矣．大惊曰、常戒汝云何．今无及矣．使出询其人．无所见．巫知必死．正付嘱后事．忽如人击其背．即踣于地．涎凝喉中．顷之死．李德远说．