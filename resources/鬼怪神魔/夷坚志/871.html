　　福州福清人李元礼．绍兴二十六年．为漳州龙溪主簿．摄尉事．获强盗六人．在法七人则应改京秩．李命弓手冥搜一民以充数．皆以赃满论死．李得承务郎．财受告．便见冤死者立于前．悒悒不乐．方调官临安．同邸者扣其故．颇自言如此．亟注泉州同安县以归．束担出城．鬼随之不置．仅行十里．宿龙山邸中．是夜暴卒．此卷皆王稚川说．