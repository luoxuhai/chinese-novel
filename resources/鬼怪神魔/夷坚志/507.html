　　燕人程师回、既归国．为江西大将．绍兴十二年．朝廷遣还北方．舟行过大孤山下．舟人白凡舟过此者、不得作乐及煎油．或犯之．菩萨必怒．师回曰、菩萨为谁．不肯言．逼之再三．乃以龙告．师回嘻笑曰、是何敢然．龙居水中．吾不能制其所为．吾在舟中．龙安能制我．命其徒击鼓吹笛奏蕃乐．烧油炸鱼．香达于外．自取胡床坐舩背．陈弓矢剑戟其旁．舟人皆相顾拊膺长叹曰、吾曹为此胡所累．命尽今日矣．柰何．时天气清明．风忽暴起．曀雾四合．震霆一声．有物在烟波间．两目如金盘．相去仅数十步．睨舩欲进．威容甚猛．师回曰、所谓菩萨者乃尔邪．引弓射之．正中一目．其物郤退．睢盱入水中．未几风浪亦息．安流而去．人皆服其勇．江行人相传以烹油为戒．云蛟螭之属．闻油香则出．多腾入舟．舟必覆．或至于穿决堤岸乃去．师回所射．盖是物也．