　　汉州德阳人刘小五郎．已就寝．闻门外人争哄．一卒入呼之．不觉随以行．回顾则身元在床上．审其死．意殊怆然．才及门．见老妪携一女子．气貌悲忿．别有两大神．自言城隍及里域主者．取大镜照之．寒气逼人．毛发皆立．其中若人相杀伤状．二神曰、非也．此女自为南剑州刘五郎所杀．君乃汉州刘小五郎．了无相干．吾固知其误而早来．必欲入君门．所以纷争者．吾止之不听故也．今但善还无恐．女子闻此言．泫然泣下．叹曰、茫茫寻不得．漠漠归长夜．遂舍去．刘生即苏．