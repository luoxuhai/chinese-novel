　　漳泉间人好持秽迹金刚法．治病禳禬．神降则凭童子以言．绍兴二十二年．僧若冲住泉之西山广福院中．夜有僧求见．冲讶其非时．僧曰．某贫甚．衣钵才有银数两．为人盗去．适请一道者行法．神曰．须长老来乃言．幸和尚暂往．冲与偕造其室．乃一村童按剑立椅上．见冲即揖曰．和尚且坐．深夜不合相屈．冲曰．不知尊神降临．失于焚香．敢问欲见若冲何也．曰．吾天之贵神．以寺中失物．须主人证明．此甚易知．但恐兴争讼．违吾本心．若果不告官．当为寻索．冲再三谢曰．谨奉戒．神曰．吾作法矣．即仗剑出．或跃或行．忽投身入大井．良久跃出．径趋寺门外牛粪积边．周匝跳掷．以剑三筑之．瞥然仆地．逾时童醒．问之莫知．乃发粪下．见一砖臬兀不平．举之银在其下．盖窃者所匿云．