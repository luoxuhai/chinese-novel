　　辛企李次膺绍兴八年．自右正言出为湖南提刑．舟到武昌．大将岳飞来江亭通谒．辛以道上不见宾客为解．岳不肯去．良久不获已见之．即欲以明日具食．意殊恳切．不得辞．既宴．酒三行．延辛入小合．尽出平生所被宸翰．凡数百纸．具言眷遇之渥．执辛手曰．前夕梦为棘寺逮对狱．狱吏曰．辛中丞被旨推勘．惊寤．遍体流汗．方疑惧．不敢以告人．而津吏报公至．公自谏官补外．他日必为独坐．飞或不幸下狱．愿公救护之．辛悚然不知所对．才罢酒．即解维．后数年．飞罢副枢奉朝请．故部将王贵迎时相意．告其谋叛．系大理狱．命新除御史中丞何伯寿铸治其事．方悟昨梦乃新中丞也．何公后辞避不就．乃以付万俟丞相云．二事刘襄子思说．