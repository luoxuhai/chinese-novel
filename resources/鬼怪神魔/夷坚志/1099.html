　　济南李茇、字定国．寓临安军营．以聚学自给．暇则纵游湖山．尝欲诣净慈寺．过长桥．于竹径迷路．见青衣道人、林下斸笋．茇揖之．道人问所往．曰、将往净慈．瞻礼五百罗汉．道人曰、未须去．且来同食烧笋．食之甚美．俄风雨晦冥．失道人所在．茇皇惧．伏林间．少顷雨止．寻径而出．至寺门下．觉身轻神逸．行步如飞．洎归舍、不复饮食．其从兄大猷莫为诸王宫教授．将之任．遣仆致书．见其颜如桃红．且能辟谷．以语大猷．及大猷至．则已去．云游茅山矣．后又闻入蜀、隐青城山．大猷为梓路提刑．使人至眉访所在．眉守复书报数年前已轻举乘云而去．今唯绘象存．