　　边知白公式．居平江．祖母汪氏．卧病．更数医不効．有客扣门．青巾乌袍．白晰而髯．言吾乃润州范公桥织罗张八叔也．前巷袁二十五秀才．令来切．公式出见之．客曰．不必诊．吾已得尊夫人疾状．留一药方．曰乌金散．使即饮之．边氏家小黄犬．方生数日．背有黑绶带文．客曰．幸以与我．后三日复来取矣．公式笑不答．后三日．犬忽死．汪氏病亦愈．乃诣袁秀才谢其意．袁殊大惊．坐侧有画图．视之乃吕洞宾象．宛然前所见者．画本实得于张八叔家．边侄维岳说．