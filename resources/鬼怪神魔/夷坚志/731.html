　　吴公才、字德充、弋阳人．入太学．年至五十．无所成．欲罢举归．决梦于二相公庙．梦童子告曰、君明年甚佳．自此泰矣．吴信之．勉为留计．明年上舍中选．自顾年益高．复起归思．又梦曰、即登科矣．无庸归．明年果于嘉王榜擢第．既调官．临出京．又梦前人来曰．君仕官不可作郡守．盖以前生为郡．治狱不明．误断一事．虽出于无心．然阴谴不薄．已令君损一目矣．切勿再居此官以招祸．觉而思之曰、吾五十二岁．仅得一官．势不能至二千石．且吾双目了然．安有眇理．不以为信．后三岁．因病赤目．果偏失明．而仕于州县．不甚待次．自虔州雩都罢、历通判衡州永州建康府．绍兴十二年．至临安．又求倅贰．时王庆曾次翁参知政事．与吴有同舍契．谓之曰、君三任通判．资历已高．当作州何疑．荐于时相．以为宜春守．吴不乐．才至家而卒．