　　阆州通判之子．数遣小兵货物于市．尝持象笏至富民家．民诘之曰．此吾家来．汝从何得之．兵以实告．民入索箧中．果不见．证其为盗．执而讼于官．时同郡数家被盗．所失财物甚众．立赏迹捕莫能得．及闻是事．皆诣府投牒．吏就鞫问．其对如初．郡守韩君以语倅．倅心疑其子．潜入书室．见所陈衣服器皿玩好．皆非己所有．大骇呼问之．以窃对．父震怒曰、吾不幸生子．而以穿窬为罪．世间之辱．何以过此．命擒缚送府．子殊无惧色．守以美言诱之曰、吾与汝父同寮．当为汝地．但还诸人原失物．必不穷竟也．遣兵官监诣其室．尽取所藏．子具言某物某家者．某物某家者．乃各以付失主．但余皮袜一双．无主名．子再拜豤请曰、愿以见赐．守问何所用．对曰、顷登子城．见此物在城下．试取著之．便履空如平地．自是入人家．白昼亦不能觉．守益不信．还其袜．且验焉．子欣然．才著毕．腾升屋端．了无滞碍．其去如飞．竟失所往．予妇侄张寅、为临桂丞．闻之于灵川尉王琨．琨云此近年事．不欲显其姓名．特未审也．