　　刘縡．字穆仲．予外姑之弟也．少年时．从道士学法箓．后随外舅守姑苏．与家人俱游灵岩寺．夜宿僧舍．遥闻山中呼刘二官人．久之声渐近．舍中人亦睡觉．縡问曰．闻此声否．皆笑曰．蒙天心正法力．宜如是．明日．縡为牒责土地神曰．吾至诚行法．未尝有破戒犯禁事．山鬼安得辄侮我．是夕．梦神告曰．已戒从吏搜索．乃花精所为．非鬼也．行且治之矣．縡还家．梦其故妾秦奴者．来曰．寺后呼君者．盖我耳．君若不相忘．无令伽蓝神急我．縡又为牒．如世间缴状．遣人投于祠．数日．又梦妾来别曰．君已投状．我不敢复留．泣而去．秦奴者．京师人．死于临安．至是时巳六年矣．