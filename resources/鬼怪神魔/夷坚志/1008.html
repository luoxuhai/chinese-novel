　　赣州兴国县村民陈十四．事母极不孝．尝因邻人忿争．密与妻谋．牵其母使出斗．母久病瞽且老不能堪．捽拽颠仆．至于死．遂告于县．诬云为邻所殴杀．里巷及其妹共证为不然．县执陈系狱．未及正刑而毙．时乾道六年也．后三年．陈妻度溪视女．遭震雷击死于水中．厥子闻之．奔至溪旁．采长藤入水缠母尸．挽而上之．岸上人劝以身负．不肯听．雷复震一声．亦击死．其家遂绝．知县穆准说