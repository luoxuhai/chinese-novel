　　方客者．婺源人．为盐商．至芜湖遇盗．先缚其仆．以刃剚腹．投江中．次至方．方拜泣乞命．盗曰．既杀君仆．不可相舍．方曰．愿一言而死．问其故．曰．某自幼好焚香．今箧中犹有水沉数两．容发箧取之．焚谢天地神祇．就死未晚．许之．移时香尽．盗曰．以尔可愍．奉免一刀．只缚手足．缒以大石．投诸水．时方出行已数月．其家讶不闻耗．一日忽归．妻责之曰．尔既归．何不先遣信．曰．汝勿恐．我某日至芜湖．为贼所杀．尸见在某处．贼乃某人．今在某处．汝急以告官．妻失声号泣．遂不见．具以事诉于太平州．如其言擒盗．二事皆县人李镛说。