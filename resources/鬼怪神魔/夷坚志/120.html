　　刘敏求、字好古．居开封郊外．生一子．两岁而病．将死不忍视．徙置比舍民家．须其绝而敛之．乳媪方抱以泣．有道人过见之．曰、儿未死也．取药一饼饵之．遂苏．复索纸书十数字．缄封以授媪．祝令谨藏去．勿得发视．视则儿死．媪先密窥之．能认十九两字．余不识也．自此儿浸安．母意其十九岁当不免．至是年为食素祝延之．既而无恙．及绍兴十九年．敏求官建康．子四十三岁矣．得疾以三月二十六日不起．媪犹在．始起所缄书．乃大书九字．其文曰、十九年三月二十六日．梁竑夫说．