　　荆南有妖巫．挟幻术．为人祸福．横于里中．居郡县者莫敢问．吴兴高某．为江陵宰．积不能堪．捕欲杖之．大吏泣谏．请勿治．且掇奇祸．高愈怒．捽吏下与巫对．杖之二十．巫不谢．嘻笑而出．才食顷．高觉面微肿．揽镜而视．已格格浮满．仅存两眼如线大．遽呼吏询巫所居．约与偕往．吏以为必拜谒谢过．乃告其处．径驰马出门．行三十余里．薄暮始至．萧然一败屋也．巫出迎．高叱从卒缚诸柱．命以随行杖乱棰．凡神像经文等悉发之．巫偃然自若．后入其室．获小笥．破鐍观之．茵蓐包裹数十重．得木人焉．又碎之．始有惧色．然欧掠无完肤矣．高面平复如初．执以还．明旦入府．白曰、妖人无状．某不惜一身为邦人除害．惧语泄必遁去．故不暇先言．今治之垂死．敢以告．府帅壮其决．谕使尽其命．而投之江．