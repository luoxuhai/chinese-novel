　　乾道三年．江西大水．濒江之民．多就食他处．丰城有农夫．挈母妻并二子．欲往临川．道间过小溪．夫密告妻曰、方谷贵艰食．吾家五口．难以偕生．我今负二儿先渡．汝可继来．母已七十．老病无用．徒累人．但置之于此．渠必不能渡水．减得一口．亦幸事．遂绝溪而北．妻愍姑老、不忍弃．掖之以行．陷于淖．俯而取履．有石碍其手．拨去之．乃银一笏也．妇人大喜．语姑曰．本以贫困故．转徙他乡．不谓天幸赐此．不惟足食．亦可作小生计．便当却还．何用去．复掖姑登岸．独过溪报其夫．至则见儿戏沙上．问其父所在．曰、恰到此．为黄黑斑牛衔入林矣．遽奔林间访视．盖为虎所食．流血污地．但余骨发存焉．不孝之诛．其速如此．是时蓝叔成为临川守．寓客黄虨彪父自丰城来．云得之彼溪旁民．财数日事也．右三事皆蓝叔成说 。