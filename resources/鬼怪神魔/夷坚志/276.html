　　建阳人张德昭．老于进士．以特恩补官．得伤寒疾．为黄衣人持符逮去．至幽府．抗声廷下曰．追到建州张德昭．王者怒曰．命尔追某州孔昭德．今误何也．付吏治其罪．命张还．张恳曰．业儒白首矣．仅得一官．今日获至此．欲一知寿禄几何．幸哀许之．主者曰．天机理不容泄．寿数难言也．又拜乞官禄所至．则沉思移时．如阅籍者．曰、位至作邑．张遂出．逢一婢于途．问所以来．曰、到此已数日．家中并无恙．乃前行．抵深谷边．足跌而寤．问其家．始知此婢相继死．才一日耳．张益愈．访刘彦冲子翚于崇安山中．以事告．曰、老矣．讵复荣望．今下摄承簿尉．果若所言．得宰一邑．犹须十年间．□自喜也．是岁调补汀之清流尉．至官逾岁．会县令罢去．暂摄其治．遂亡．距入冥时仅三年．刘口甫说．