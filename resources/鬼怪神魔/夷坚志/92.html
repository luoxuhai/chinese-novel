　　明州定海县人大蒋员外者．轻财重义．闻子侄不肖鬻田产者．必随其价买之．既久．度其无以自给．复举以还．不取钱．已而又卖．既买又还．至有数四者．尝泛海欲趋郡．往柁楼便旋．为回风所击．遂溺水．舟人挽其衣救之．不可制．舟行如飞．方号呼次．遥见一人冉冉立水上．随风赴舟所．视之乃蒋也．急取之．问所以．曰、方溺时觉有一物如蓬．藉吾足．适顺风吹蓬相送．故得至．人以为积善报云．李郁光祖说．