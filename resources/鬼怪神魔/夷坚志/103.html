　　李似之侍郎云．艰难以来．士大夫祸福．皆有定数．建炎丁未．傅国华尚书墨卿为舒州守．闻武昌寇作．自武昌才隔蕲黄即至舒．惧其侵轶．又尝再使高丽．橐中装甚厚．惜之．乃令其弟挈家避诸江宁．既至泊江下．舟人白外多草窃．不若入闸便．时宇文仲达镇江宁．与傅公善．家人即遣白宇文．假钥启闸．舟得入．自意安全无虞．是夜卒周德为变．劫其舟．一家尽死．惟存一老婢．而舒城帖然．吴昉、顾彦成、为两浙漕．杭卒陈通、积怒于有官君子．将为乱．会顾君出巡吴兴．通强抑众不发．须其归．凡一月而顾至．杭之官吏及漕台．人皆出迎．是夜变作．官吏尽死．而顾君乃与其家泊城外僧寺作佛事．未入闻乱．复走湖州．遂免．傅公有心于避祸．而全家不免．杭卒一月待顾君．而顾竟脱．皆非人所能为也．