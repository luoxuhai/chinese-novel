　　傅世修．会稽人．乡举不利．梦入省闱．试德隆则晷星赋．次夜又梦如初．试卷内画巨钩．钩下有髯龙．用爪覆李伯时马五六纸．傅以梦稍异．因志之．后三年乡贡．明年省试天子以德为车赋．默念车有轨．轨者晷也．当□□□而不利．又三年．复赴省试天地之大德曰生赋．策问马政．遂中第．乃悟昨梦．自解曰．德隆者．大德也．星者曰生也．卷中画马．马政也．而不了髯龙之义．既奏名．谒谢坐主．见勾龙庭实校书．言傅所试卷在其旁中．勾龙状貌甚伟而富髯须．乃尽晓画中意．时绍兴十二年．