　　赵丞相居朱崖时．桂林帅遣使臣往致酒米之馈．自雷州浮海而南．越三日、方张帆早行．风力甚劲．顾见洪涛间．红旗靡靡．相逐而下．极目不断．远望不可审．疑为海寇或外国兵甲．呼问舟人．舟人摇手令勿语．愁怖之色可掬．急入舟．被发持刀．出蓬背立．割其舌．出血滴水中．戒使臣者、使闭目坐舩内．凡经两时顷．闻舟人相呼曰、更生更生．乃言曰、朝来所见．盖巨也．平生未尝睹．所谓红旗者鳞髟鼠耳．世所传吞舟鱼．何足道．使是与吾舟相值．在十数里之间．身一展转．则已沦溺于鲸波中矣．吁可畏哉．是时舟南去．而北上．相望两时．彼此各行数百里．计其身当千里有余．庄子鲲鹏之说．非寓言也．时外舅张渊道为帅云．张子思说得之于使臣．舅不知也．