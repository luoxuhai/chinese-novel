　　周勉仲自强为蕲州司法时．以驿舍为官廨．晚步中门外．往来微倦．顾厅侧有板倚．使人取之欲坐．及其处则了无一物．宅后枕郡治之万芝堂．堂有池．白昼见人蓬首对水坐．叱之使起．其人矍然立．背如负大瓮者．跃入池中．有声紞然．识者以为龟鳖之精云．又尝往庐山．与归宗长老坐小室．见一人往来窗下．著乌巾．其身仅与窗等．讶其太短．出视之．无所见．勉仲说．