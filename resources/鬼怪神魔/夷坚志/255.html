　　常州无锡戴氏．富家也．十三郎者．於邑中营大第．备极精巧．至铸铁为范．度椽其中．稍不合必易之．又曳往来．无少留碍则止．岁余将落成．梦士人东向坐堂上．顾戴曰．吾李谟秀才也．既寤．绝恶之．又数年．邑子李谟登科．戴嫁之以女．戴且死．嘱其二子曰．汝曹素不立．必不能善守遗绪．此屋当货于汝手．与其归他人．不若归李郎也．后如父言．以宅予李氏．建炎绍兴间乱．盗数取道．邑屋多经焚毁．唯李宅岿然独存．至今居之．谟、字茂嘉．尝帅浙西．官至中大夫直宝文阁．外舅说．