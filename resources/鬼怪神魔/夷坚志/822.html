　　冯观国、邵武人．幼敏悟．读书既冠．意若有所厌．即弃乡里游方外．遇异人．得导引内丹之法．凡天文地理性命祸福之妙．不学而精．自称无町畦道人．寓宜春二年．挟术自养．所言人吉凶．及阴阳变化尽验．或有诮其醉饮狂怪者．观国不与校．以诗谢之云．踏遍红尘四百州．几多风月是良俦．朝来应笑酡颜叟．道不相侔风马牛．又述怀诗云．落魄尘寰触处然．深藏妙用散神仙．笔端间作龙蛇走．壶里常挑日月悬．漫假人伦来混世．只将酒盏度流年．潜修功行归何处．笑指瀛洲返洞天．余诗尚多．皆脱尘世离俗罔等语．人亦莫能晓也．绍兴三十二年三月．遍辞知旧．且寄诗言别．至十四日．端坐作偈而逝．仪真李观民．为郡守．闻而敬之．命塑其身于城东治平宫．右二事得之□宗说．