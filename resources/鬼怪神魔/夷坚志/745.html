　　吕安老尚书、少时入蔡州学、同舍生七八人．黄昏潜出游．中夕乃还．忽骤雨倾注．而无雨具．是时学制崇严．又未尝谒告．不敢外宿．旋于酒家假单布衾．以竹揭其四角．负之而趋．将及学墙．东望巡逻者．持火炬传呼而来．大恐．相距二十余步．未敢前．逻卒忽反走．不复回顾．于是得逾墙而入．终昔惴惴．以为必彰露．且获谴屏斥矣．明日兵官申府云、昨二更后大雨正作．出巡至某处．忽异物从北来．其上四平如席．模糊不可辩．其下谡谡如人行．约有脚三二十只．渐近学墙乃不见．郡守以下．莫能测为何物．邦人口相传．皆以为巨怪．讲于官．每坊各建禳灾道场三昼夜．绘其状．祠而磔之．然则前史所谓席帽行筹之妖．也殆此类也．尚书之子虚己说