　　王龙光、字天宠．资州人．入京赴上舍试．过剑州梓潼县七曲山．谒英显武烈王庙．俗呼为张相公庙梦一人持榜．正面无姓名．纸背乃有之．又有持席帽蒙其首者．觉而喜．谓士人登第则戴席帽．是岁免省不逮．但补升内舍．次举当政和八年方登科．已悟纸背之说．时方禁以龙天君玉王主等为名字．唱第之日．面赐名宠光．头上加帽．盖谓是云．