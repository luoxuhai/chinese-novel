　　乾道五年六月．平江茶肆民家．失其十岁儿．父母连日出求访．但留幼女守舍．一黄衣卒来啜茶．告云．尔家几郎使我寄语．早晚当附木筏还家．女喜祈客少驻．以俟父母归．坚不可．临去又云．明日几郎自别寄信来．遂去．迨暮．父母归．女具道其故．莫测所以然．而忧其非吉语也．明旦．外传有浮尸在升平桥河岸木筏侧．奔往视之、乃所失子．傍人言顷年一急足溺于此．则民女所见．殆其鬼乎．