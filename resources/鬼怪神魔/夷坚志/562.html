　　鄱阳士人沈传．早游学校．乡里称善人．家居北关外五里堠之侧．年四十余岁．得伤寒疾．八九日未愈．方困顿伏枕．正黄昏时．一黄衣持藤棒．径从外入．直至床前．全类郡府承局．端立不语．时时回顾寝门外．又一人黑帻而绿袍．捧文书在手．欲入未入．黄衣摇手谓曰．善善．绿袍于袖中取笔展簿．勾去一行．两人遂继踵而去．传惊慑良久．问妻子皆无所睹．怖愈甚．即时汗出如洗．越一日乃瘳．后以寿终．