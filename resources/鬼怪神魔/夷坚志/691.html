　　乡人高遹．字广声．为秦昌时婿．居于会稽外邑．与詹道子亢宗友善．绍兴辛已．淮上受兵．遹入城．舍于詹氏．与馆客陈确日同处．相得甚欢．隆兴二年．遹为太学录．确夫妇同梦遹来．而身绝短小．确语妻曰．不见高广声才数月．一何短如此．俄相随入卧内．妻愠曰．高教授当识道理．何为至吾床闼间．逐之不见．遂惊寤．明日以告道子．时遹已病困．道子方以为忧．闻其事良不怿．是夕而讣至．明年．确妻复梦人舁柩入门．问之．曰．高官人也．觉而语确．确心知遹之来为己子．预戒产具．即日得一男．右二事皆詹道子说．