　　青州人柴注．为寿春府司理．因鞫劫盗狱．一囚言离城三十里间开旅邸．每遇客携囊橐独宿．多杀之．投尸于白沙河下．前后不知若干人．惟谋一老妪不得．注问其故．囚曰、顷年老妪独寄宿．某与兄弟言．今夜好个经纪．至更深．遣长子推户．久乃还．云若有人抵户而立．不可启．某不信．提刀自行．及门穴壁窥之．见红光中一大神．房与上下等．背门而立．气象甚怒．某惊惧失声．几于颠仆．天将晓．门方开．妪正起理发．诵经不已．问何经．曰、金刚经也．乃知昨夜神人盖金刚云．