　　陈元舆轩侍郎．建阳人．原名某．未第前．梦经两高门．各有金书额．若寺观然．一曰左丞陈轩．一曰右丞黄履．既觉．即改名．以嘉祐八年第二人登科．履真至右丞．而陈但龙图阁直学士．暮年谓诸子曰．吾白屋起家．平生不作欺心事．今位不副梦．尝思其由．昔年守杭州日．寄居达官盛怒一老兵．执送府．欲杖之．而此兵年余七十．法不应杖．吾既听赎．而达官折简来相诮．不获已复呼入．其家人罗拜泣请曰．若杖必死．吾不听．亟命行决．果死于杖下．舆尸而出．至今二十年．吾未尝不追以自咎也．违法徇情．杀人招谴．宜其不登大位．汝等宜戒之．方陈梦时．左右丞乃寄禄官．其后始以为执政．盖幽冥中已知之矣．