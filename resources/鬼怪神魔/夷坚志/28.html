　　绍兴四年．李参政少愚回为江西帅．遣总管杨惟忠讨贼．以四月壬申日寅时．出师鄱阳．胡翛然送之渡江．回谒道友陈生．有道士张彦泽者．洛阳人．顷事徐神翁．多居西山好道之家．偶来会语．问何人选日时．翛然曰．穆茂才也．彦泽曰．何其缪邪．幸而非寅时则可．若然．贼虽自擒．主将将不利．以正午卜之．苟无大雨则善．时天色清霁．已有微暑．三人食已．散步僧舍．俄阴云四合．雨下如注．沟壑皆盈．彦泽拊掌曰．必寅时也．杨公其危哉．时贼众万二千．官军才三之二．先锋将傅选悉五军旗帜．行以壮军声．贼谍知之．曰．先锋尚如此．若全师而来．何可当也．遂遣使迎降．次日．杨公所乘青骢马忽毙．杨亦得疾．即反豫章．翌日而卒．