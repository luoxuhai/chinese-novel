　　漳州漳浦县敦照盐场．在海旁．将官陈敏．至其处．从渔师买沙鱼作线．得一鱼．长二丈余．重数千斤．剖及腹．一人偃然横其闲．皮肤如生．盖新为所吞也．又绍兴十八年．有海乘潮入港．潮落不能去．卧港中．水深丈五尺．人以长梯架巨舟．登其背．犹有丈余．时岁饥．乡人争来剖割．是日所取无虑数百担．兀不动．次日有剜其目者．方觉痛．转侧水中．旁舟皆覆．幸无所失亡．取约旬日方尽．赖以济者甚众．其脊骨皆中米臼用．