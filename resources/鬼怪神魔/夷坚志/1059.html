　　和州士人杜默．累岁不成名．性英傥不羁．因过乌江．入谒项王庙．时正被酒沾醉．才炷香拜讫．径升偶坐据神颈拊其首而恸．大声语曰、大王有相亏者．英雄如大王．而不能得天下．文章如杜默．而进取不得官．好亏我．语毕、又恸．泪如雨．庙祝畏其必获罪．强扶掖下．掖之出．犹回首长叹．不能自释．祝秉烛入．检视神像．亦垂泪尚未已．