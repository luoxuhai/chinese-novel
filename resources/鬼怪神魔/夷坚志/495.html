　　乡里洪源董氏子．家本染工．独好罗取飞禽．得而破其脑．串以竹．归则焚稻秆丛茆．焫其毛羽净尽．乃持货之．平生所杀不可计．老而得奇疾．遍体生粗皮．鳞皴如树．遇其苛痒时．非复爬搔可济．但取茅秆以燎四体．则移时乃定．继又苦头痛．不服药．每痛甚．辄令人以片竹击脑数十下．始稍止．人以为杀生之报．如是三年．日一偿此苦．然后死．