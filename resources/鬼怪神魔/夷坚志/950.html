　　临川县后溪民王四．事父不孝．常加殴击．父欲诉于官．每为族人劝止．乾道六年六月．又如是．父不胜忿．走诣县自列．王四者持二百钱．遮道与之．曰．以是为投状费．盖言其无所畏惮也．父行未半里．大雷雨忽作．急避于旁舍．雨止而出．闻恶子已震死．趍视之．二百钱乃在其胁下皮内．与血肉相连．父探怀中所携．已失矣．