　　林衡、字平甫．平生仕宦．以刚猛疾恶自任．尝知秀州．年过八十．乃以荐被召．除直敷文阁．既而言者以为不当得罢归．归而病．病且革．见吏抱案牍来．纸尾大书阎罗王林．请衡花书名．衡觉以语其家．前此二十年．盖尝梦当为此职．秘不敢言．今其不免矣．家人忧之．少日遂卒．卒之夕．秀州精严寺僧十余人．同梦出南门迎阎罗王．车中坐者、俨然林君也．衡居于秀之南门外．时乾道二年．二事方务德说．