　　泉州士人陈方石．与知东庭观道士善．陈尝检校村墅．梦至官府．见廷下阅囚诉．有吏大声曰．追到泉州道士某．视之．乃东庭黄冠也．又一吏从旁授以文牍一卷．使读之．陈不晓其语．独闻一事云．某年月日取常住谷若干斛酿酒．顷之读彻．吏问曰．是乎．道士辞服．就取所读文书包裹之．自顶至踵皆遍．推仆地．一再展转．化为大水牛．陈惊寤．遽访道士．正以是夕死．陈字季野．进裔孙也．