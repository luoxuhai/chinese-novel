　　永康青城山、每岁二月十五日为道会．四远毕至．巨室张氏唐氏轮主之．会者既集．则闭观门．须斋罢乃启．一日方斋．有道人扣门欲入．阍者止之．呼骂不已．阍往告张氏子．张虑其挠众．坚不许．其人不乐．乃往山下卖茶家少驻．索笔题壁间．脱所顶笠挂其上．祝主人曰、为我视此．徐当复来．去未久．笠如转轮、旋绕于壁上．见者惊异．走报观中人．共揭笠观之．得诗一首．其语曰、偶乘青帝出蓬莱．剑戟峥嵘遍九垓．绿履黄冠俱不识．为留一笠不沉埋．众但相视悔恨．然无及矣．