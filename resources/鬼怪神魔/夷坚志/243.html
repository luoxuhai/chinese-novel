　　绍兴十年春．乐平人马元益．赴大理寺监门．与婢意奴俱行．至上饶道中．同谒一神祠丐福．是岁六月．婢梦与马至所谒祠下．有亲事官数辈传呼曰．大卿请．指前高楼云．大卿在彼宰猪．为庆会召寮属．明日、马以语寺卿周三畏．意建亥之月．当有迁陟．明年冬．寺中作制院鞫岳飞．遇夜周卿往往间行至鞫所．一夕月微明．见古木下一物．似豕而角．周疑骇却步．此物徐行．往狱旁小祠而隐．经数夕复往．月甚明．又见前怪．首上有片纸书发字．周谓狱成当有恩渥．既而闻岳之门僧惠清．言岳微时居相台．为市游徼．有舒翁者．善相人．见岳必烹茶设馔．尝密谓之曰．君乃猪精也．精灵在人间．必有异事．它日当为朝廷握十万之师．建功立业．位至三公．然猪之为物．未有善终．必为人屠宰．君如得志．宜早退步也．岳笑不以为然．至是方验．元益说．