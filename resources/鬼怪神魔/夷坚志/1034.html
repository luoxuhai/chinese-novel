　　赵善琏、与其弟居衢州．肄业城内一寺．榜小室曰亦乐斋．是岁获解．而绌于春官．或为言乐与落同音．士子所深讳．而以名其居．宜不利矣．乃改为居易斋．久之．梦老翁高冠雪髯．来相访．指而言曰、子所以易此者．正以乐字为不美．独不思居易者．唐白乐天之名乎．白乐之称．尤为未韪．琏谢曰、然则何为而可．曰、当命为存心斋可矣．觉而更之．遂以乾道五年登第．调章贡幙官．为予言 .