　　席旦、字晋仲．河南人．事徽庙为御史中丞．后两镇蜀．政和六年．终于长安．其子大光益终丧后．调官京师．时皮场庙颇著灵响．都人日夜旅施金帛．大光尝入庙．识其父殓时一履．大惊怆．既归．梦父曰．我死即为神．权势甚重．不减在生作帅时．知汝苦窘用．明日以五百千与汝．大光悸而寤．闻扣户声甚急．出视之．数卒挽一车．上立小黄帜．云皮场大王寄席相公钱三百贯．置于地而去．时正暗未辨色．犹疑之．既明．乃真铜钱也．大光由此自负．以为必大拜．绍兴初．参知政事．后以大学士制置四川．蜀人皆称为席相公．已而丁其母福国太夫人忧．未除服而薨．严康以子祁说．