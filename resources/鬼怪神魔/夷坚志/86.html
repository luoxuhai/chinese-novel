　　黄琮、字子方．莆田人．宣和初．为福州闽清令．平日多蔬食．但日市肉四两供母．为人方严．不畏强御．时方兴道藏．郡守黄冕仲尚书裳使十二县持疏敛之民．琮独不应命．既闻他县皆数百万．乃自诣郡．以己俸四月输之．冕仲虽不平．然以直在彼．莫敢诘．内臣为廉访使者．数干以私．皆拒不答．常切齿思报．会奏事京师．每见朝士必以溢恶之言诋琮．尝入侍徽庙．问汝在闽时．知属县有贤令否．其人出不意．错愕失对．唯忆琮一人姓名．极口称赞之．即日有旨改京官通判漳州．使者既出．始大愧悔．乃知吉人之报．转祸为福如此．刘图南说．