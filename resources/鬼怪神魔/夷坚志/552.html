　　贾成之者．宝文阁学士谠之子．通判横州．有吏材．负气不肯处人下．太守鄱阳王翰．不与校．以郡事付之．得其欢心．凡同寮．四年．而后守赵持来．始至．即与贾立敌．尽捕通判群吏械于狱．必令列其官不法事．吏不胜笞掠．强诬服．云．通判每纳经制银．率取耗什三以入己．持以告转运判官朱．知其不然．移檄罢其狱．且召贾入莫府．持虑为己害．与所善邓教授谋．遣军校黄赐．采毒草于外．合为药．而具酒延贾．中席更衣．呼其子．以药授官奴阮玉．投酒中．捧以为寿．宁浦令刘俨．时在坐．酒入贾口．便觉肠胃掣痛．眼鼻血流．急命驾归．及家已冥冥．妻子环坐哭．贾开目曰．勿哭．我落人先手．输了性命．不用经有司．吾当下诉阴府．远则五日．近以三日为期．先取赵持．次取邓某．然后及俨玉辈．经夕而死．临入棺．头面皆坼裂．郡人见通判骑从如常日仪．趋诣府．阍者入白．持涔然如斗水沃体．明日出视事．未至厅屏．有撒沙自上而下．每著身处．皆成火燃．典客立于傍．一沙溅之．亦遭灼．良久乃止．又明日坐堂上．小孙八九岁．方戏剧．惊曰．贾通判掣翁翁头巾飏空去．持摸其首．则巾乃在地上．遂得病．时时拊膺曰．节级缓縳我．待教授来．我即去．越三日死．时乾道元年七月也．邓教授考试象州．与监试签判王粲然．试官卢觉参语．忽起与人揖．回顾曰、贾通判相守．势须俱行．烦乡人为我治后事．乡人者、觉也．二人曰．白昼昭昭．焉有是事．君岂以心劳致恍忽邪．邓指庑下曰．彼在此危立久矣．趋入室．仆床上．小吏唤之已绝．黄赐、阮玉．不数旬继死．刘俨罢官如桂林．乘舟上漓水．见贾来压其舟．遂病死．既而复苏．如是者至于再．不知今为如何．持之子护丧至贵州．亦暴卒复生．然昏昏如狂醉矣．王翰说