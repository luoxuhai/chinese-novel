　　南丰朱氏之祖轼、字器之．就馆于村墅．尝告归邑居．中道如厕．见一农夫自缢．而气未绝．急呼傍近人．共救解之．既得活．询其故．曰、负租坐系负不能输．虽幸责任给限．竟无以自脱．至于就死．岂他所欲哉．问所负几何．曰、得数千钱便了．特无所从出．朱随身赍挟．谨有此数．悉与之．不告姓名而行．岁夕无以祭神．亦不悔也．后以累举恩．至承议郎．生五子．京至国子司业．彦终待制．褒为郎官．襄至郡守．皆知名当世．朱公清健康宁．及见诸子达官．享甘旨．年八十有余乃卒．里中人至今能言之．