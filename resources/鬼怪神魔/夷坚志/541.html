　　邵武光泽县天宁寺多寄菆．行者六七人．前后皆得痴疾．积劳悴以死．唯一独存．亦大病．自谓不免．已而平安．始告人曰．每为女子诱入密室中．幽牕邃合．床褥明丽．缔夫妇之好．凡所著衣履．皆其手制．如是往来且一年久．一日．土地神出现．呼女子责曰．合寺行者．皆为汝辈所杀．岂不留一人．给伽蓝扫洒事．自今无得复呼之．女拜而谢罪．流涕告辞．自此遂绝．始能饮食．渐以复常．念向来所游处．历历可想．乃邑内民家女菆房．白其父母发视．盖既死十年．颜色肌体皆如生．傍有一僧鞋已就．两手又抱只履．运针未歇．枕畔乌纱巾存焉．父母泣而改殡．