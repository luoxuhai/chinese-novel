　　宗室赵子举、字升之．壮年时、丧其妻．心恋恋不已．于房中饰小室．事之如生．夜独宿次．觉有从室中启户出者．恐而呼侍婢．婢既复寝．须臾间已至床前．牵帐低语曰、莫怕莫怕．我来也．时精爽顿昏．不知死生之隔．遂与共寝．欢如平生．自是日日至．每饮食必对案．仆妾辈从旁窥之．无所见．但器中物亦类有人残余者．缱绻益久．意中愦愦．渐不喜食．行步言气衰劣．然未尝与人言．有道人乞食过门．适见之．叹曰、君甘与鬼游．独不为性命计．吾能行天心王法．今以授君．努力为之．鬼不攻自退矣．子举洒然悟．即再拜传受．绘六甲六丁像．斋戒奉事唯谨．妻犹如故态．颇亦不乐．时时长吁．如不得志者．又半年．涕泣辞诀．曰、久留恐坏君法．吾去矣．遂绝不至．子举从此奉法愈力．为人治病辄验．建炎二年．予妻族张氏、避地自京师南下．寓居扬州龙兴寺．先是有祖姑嫁赵氏．夫为绛州守．未赴．居太原．值虏骑围城．姑陨于炮下．又有八叔者、为贼所得．脔食之．是岁妻祖母田氏病．仿佛见此两人在窗外．子举适同居寺中．外舅以事告之．子举焚香祷请．久而言曰、是一男子．一妇人．皆以非命死．然是公家戚属．不宜加罪．当以酒币善遣之．如其言．病亦寻愈．