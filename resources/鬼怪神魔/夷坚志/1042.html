　　政和末、陕西提刑郭允迪．招提举木筏叶大夫饮酒．出家伎侑席．一姬失宠于主人．解逢迎客意．叶乘醉谑之．曰、吾从主公求汝．必可得．当卜日遣车相迎．姬大喜满望．信为诚说．穷日夜望之．眠食尽废．遂绵绵得疾．不能兴．傍人往视病．辄曰、叶提举车马来未．明年元夕．忽自力新妆易衣．告人曰、向正约今日．而肩舆果来．我即去．才举步．奄然而陨．盖叶君酒间戏言．旋踵不记忆．此姬乃用迷著以致死．二司皆在河中府．时外舅为学官云．