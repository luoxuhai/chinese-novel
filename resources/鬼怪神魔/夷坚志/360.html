　　福州人王纯、字良肱．以通直郎知建州崇安县．方治事．食炊饼未终．急还家．即仆地死．死之二日．众僧在堂梵呗．王家小婢．忽张目叱僧曰、皆出去．吾欲有所言．举止语音．与良肱无异．遂据榻坐．遣小史招丞簿尉．丞簿尉至．录事吏亦来．婢色震怒．命左右擒吏下．杖之百．语邑官曰．杀我者此人也．吾力可杀之．为其近怪．故以属公等．吾未死前数日．得其一罪甚著．吾面数之曰．必穷治汝．其人忿且惧．遂赂庖人置毒．前日食饼半即觉之．苍黄归告．欲与妻子语．未及而绝．幸启棺视之．可知也．丞以下皆泣．呼匠发之．举体皆溃烂为黑汁．始诘问吏．吏顿首辞服．并庖人皆送府．府以其无主名．不欲正刑．密毙之于狱．邑中令为立庙．曰王通直祠云．王嘉叟说．