　　范寅宾自长沙调官于临安．与客买酒升阳楼上．有卖爊鸡者．向范再拜．尽以所携为献．视其人．盖旧仆李吉也．死数年矣．惊问之．曰．汝非李吉乎．曰．然．汝既死为鬼．安得复在．笑曰．世间如吉辈不少．但人不能识．指楼上坐者某人．及道间往来者．曰．此皆我辈也．与人杂处商贩佣作．而未尝为害．岂特此有之．公家所常使浣濯妇人赵婆者．亦鬼耳．公归试问之．渠必讳拒．乃探腰间二小石以授范．曰．示以此物．当令渠本形立见．范曰．汝所烹鸡可食否．曰．使不可食．岂敢以献乎．良久乃去．范藏其石还家．以告其妻韩氏．韩曰．赵婆出入吾家二十年矣．柰何以鬼待之．他日赵至．范戏语之曰．吾闻汝乃鬼果否．赵愠曰．与公家周旋久．无相戏．范曰．李吉告我如此．示以石．赵色变．忽一声如裂帛．遂不见．此事与小说中所载者多同．盖鬼技等耳．右二事皆唐少刘说．