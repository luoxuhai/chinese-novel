　　杨惟忠．病时面发赤如火．群医不能疗．子婿陈槱忧之．以问胡翛然．有蕲人谢与权．世为儒医．翛然引之视疾．既入．不诊．曰证候已可见．杨公夫人滕氏．令与众议药饵．朱张二医曰．已下正阳丹．白泽圆．加钟乳附子矣．谢曰．此伏暑证也．宜用大黄黄檗等物．因疏一方．议不合．时杨公年六十余．新纳妾嬖甚．夫人意其以是得疾．不用谢言．谢退谓翛然曰．公往听诸人所议．才及门．众极口诋谢曰．此乃千金中一治暑方．用药七品．渠只记其五．乃欲疗贵人疾邪．翛然以告谢．谢曰．五药本以治暑．虑其太过．故加二物制之．今杨公病深矣．当专听五物之为．不容复制．若果服前两药．明日午当躁渴．未时必死．吾来助诸公哭吊也．翛然语陈槱．槱不敢泄．明日杨卒．皆如谢言．四事皆胡翛然说．