　　大理司直陈棣．幼嗜鳖．所居青田山邑．艰得之．随得则食．初未尝起念．绍兴壬戌岁．梦适通衢．见鳖二十余出水中．行甚遽．且将啮已．急走还．及门．鳖亦踵至．复趋堂上．相逐愈急．窘甚．跳登食床．鳖竞缘四脚而上．棣大怖．谓曰．我元无食汝意．何为迫我．叱之而寤．明旦启门．有村仆持所亲刘元中书．致一竹畚．饷鳖二十八头．发视之．绝类昨梦所睹．时元中新得仆．善捕鳖．赤手行水际．察沙石间．则知鳖所隐．日获数十枚．以故亲党亦蒙惠．棣举所饷放诸溪．自是不复食．