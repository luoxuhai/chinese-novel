　　王履道左丞．葬于泉州之葵山．去城四十余里．山多蛇．墓人张元者．养羊十余头．往往为所吞噬．元操刈镰出迹捕．正见大蛇擒一羊．蟠束数匝．先啮肤吮血已．乃喷毒其中．羊渐缩小．软若无骨．始吞之．元旁立伺隙．奋刃而前．蛇昂其首．高五尺许．摇舌鼓怒．为搏人之势．元投以刃．刃坠．元奔归．呼其子．别携刀往．蛇犹在故处未去．迎刺之．断首而死．尾有两歧．利如钩．秤其肉．重六十斤．背皮至阔一尺五寸．守冢僧曰．此特其小者耳．一窟于山者．身粗若瓮．每出时．大木皆振动云．