　　金国兴中．府有刘厢使者．汉儿也．与妻年俱四十余．男女二人．奴婢数辈．一日尽散其奴婢从良．竭家赀建孤老院．缘事未就．其妻施左目．以铁杓剜出．去面二三寸许．方举刀断其筋．若有物翕然收睛入．其目俨然．如是者三．流血被体．众人力劝而止．明日举杓间．目已失所在．不克剜．又明日复如故．精明异常．众皆骇而怜之．争施金帛院宇遂成．时金国皇统元年．即绍兴十年庚申也．