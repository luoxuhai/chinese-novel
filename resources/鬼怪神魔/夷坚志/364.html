　　沈传曜侍郎昭远绍兴戊辰．自江西移帅湖南．过袁州．逆旅人令苍头趋走于前．年十三四矣．容止安详．殊无村野小儿态．喜而问之．答曰、尝在一官人家为小童数年．近方辞归．传曜曰、肯从我乎．曰、幸甚．且请归白父母．少选复至．遂随以西．出入房闼间．极谨饬．凡所使令．皆能知人意．举家爱之．至潭半岁．忽求去．传曜曰、汝方习熟于此．姑留可也．曰、奴自有所职．但当事侍郎许时．期至当去耳．传曜怪其语．问所职为何．对曰、见为掠剩相公．奴所掌者、人间鞋履也．人所著鞋．更新换旧．皆有簿历．书之唯谨．如侍郎平日所服用．皆记录无遗．因取袖间历．并以旧屦数十緉出示．再拜而去．传曜始惊异．知其非人．后数日而传曜卒．张栻钦甫说．