　　平江常熟县僧慈悦．结庵于县北顶山绝巘．白龙庙之傍．凡三十余年．以至诚事龙．得其欢心．有祷必应．邑人甚重之．绍兴三十二年．年七十八矣．忽得蛊病．水浮肤革间．累月不瘳．朝夕呻吟．殆无生意．棺衾皆治办．待尽而已．一客不知从何来．戴碧纱方顶巾．著白苎袍．眉宇轩昂．与常人异．自山下至龙祠礼谒．因历僧舍．见慈悦病．间之曰．病几何时矣．此乃水肿．吾有药能疗．悦欣然请其术．命解衣正卧．以爪甲画其腹并脐下．应手水流．溢于榻下．宿肿即消．又探药一饼如弹丸大．色正黑．戒曰．宜取商陆根与菉豆．同水十碗．煮至沸．去其滓．任意饮之．药尽则病愈矣．兼师寿可至八十五岁．悦愧谢数四．且询其姓氏乡里．曰．我回客也．临安人、又曰．和尚．如今世上人识假不识真．语讫．揖而去．悦如言饮药．味殊甘美．越两日乃尽．病如失去．亦不复知客为何人．后两月．别一客言来从都下．因观补陀山观音至此．出一卷画赠悦曰．此我所为者．即去．既而展视之．乃画薜荔缠结中覆吕真人象．始知所谓回客者此云．县主簿赵彦清为作记．