　　鼎州开元寺．多寓客．数客同坐寺门．见妇人汲水．一客善幻术．戏恼之．即挈水不动．不知彼妇盖自能幻也．顾而言曰．诸君勿相戏．客不对．有顷曰．若是．须校法乃可．掷其担化为小蛇．客探怀取块粉．急画地作二十余圈．而立其中．蛇至不能入．妇人含水噀之．稍大于前．又豤言官人莫相戏．客固自若．蛇突入直抵十五圈中．再噀水叱之．遂大如椽．径躐中圈．将向客．妇又相喻止．客犹不听．蛇即从其足缠绕至项．不可解．路人聚观且数百．同寺者欲走诉于官．妇笑曰．无伤也．引手取蛇投之地．依然一担耳．笑谓客曰．汝术未尽善．何敢然．若值他人．汝必死．客再拜悔谢．因随诣其家为弟子云．