　　绍兴二十五年春、秦丞相在位．其子熺、谒告来建康焚黄．因游茅山华阳观．题诗曰、家山福地古云魁．一日三峰秀气回．会散宝珠何处去．碧嵓南洞白云堆．时宋为建康守．即日镌诸板．扬于梁间．至晚．秦往观之．见牌侧隐约有白字．命举梯就视．则和章也．曰、富贵而骄是罪魁．朱颜绿鬓几时回．荣华富贵三春梦．颜色馨香一土堆．读之大不怿．方秦氏权震天下．是行也、郡县迎候趋走．唯恐不至．无由有人敢讥切之如此者．穷诘其所自．了不可得．宋与道流皆惧．不知所为．是岁冬．秦亡．