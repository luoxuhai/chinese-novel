　　池州每岁发兵三千人．遣一将督戍江西．率以夏五月会于豫章．番休而归．绍兴二十五年．统制官赵、受代去．行两日．泊舟顺济祠下．祭罢．携妓入庙饮酒．以舟中苦热．命设榻于西厢饮福厅．将翼日早发．庙祝知神不乐．不敢明言．但云、龙王不在庙．出巡江矣．度一二日西归．大军若果行．惧或相值遇．不便也．素胆勇．且被酒．闻祝言．殊不信．叱曰、师行何所畏．如期打鼓发舩．行未至湖口县三十里．遥望若有山横前．舟人震恐．以为真山．竦身立观之．少焉北风大作．白浪涌起如屋．见向所谓山者、乃大赤斑龙．无首无尾．其身长正与江阔等．拥水而南．犹命射之．百矢俱发．其来愈近．始惧．急回桌奔入小避之．矴缆方毕．龙直前而过．寒风肃然．当盛暑、皆有挟纩意．久之乃息．他舟覆者数十艘．沉士卒数十人．巨商同宗行者．亦多溺死．时外舅镇江西．具列其事．独讳庙中之过云．