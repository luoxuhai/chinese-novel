　　鄂州选锋军统制梁兴．尝以厅前水斛竭．呼舍中卒诃问．卒谢罪．已而复然．梁大怒．欲加棰．卒曰、每日满贮水．其敢慢．有如公弗信．愿至晚一临视可知矣．乃释之．但命辇水满斛．然后退．明日复空．颇讶其异．戒使谨伺之．才二更．一大蟒从屋背垂首下饮．顷刻而尽．遽入曰．梁遣小校迹其所往．历历见过江至大别山下．直入深窟中．居人咸言此物穴居有年．未尝为人害．人亦莫敢近也．明旦、梁呼帐下赵谆．领数十壮卒．操劲弓．傅毒矢．渡江．又令一人登山吹笛．少焉蟒出．立射杀之．数夕后．梁梦妇人来．作色言曰、我何罪于君．枉见杀．今相从索命．趍而前欲搏梁．梁大窘．即与之斗．妇人不胜．曰、姑以大郎君为代．未几长子果卒．诸兵死者数辈．余亦大病．赵谆惧．昼夜焚香祷谢．仅得免．越四岁梁亡．汉阳人谓蟒为山神．故能报仇如是．然生不能庇其躯．舍江水不饮．而远恋斛中．以自取祸何也．