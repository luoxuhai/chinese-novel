　　江吴之俗、指伤寒疾为疫疠．病者气才绝．即敛而寄诸四郊．不敢时刻留．临川民张圭死．置柩于城西广泽庵．庵僧了焘．夜闻扑索有声．起而伺则张柩中也．既不敢发视之．隔城数里．无由得言．但拱手而已．良久声息．迟明奔告其家．亦不问．至秋将火葬．剖柩见尸．乃侧卧掩面．衣服尽碎裂．盖曩夕复苏而不获伸也．吁可伤哉．番阳亦有小民．以六月拜岳帝祠．触热闷绝．亟棺厝于普通塔．其事正同．