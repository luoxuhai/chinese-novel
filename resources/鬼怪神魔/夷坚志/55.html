　　侯元功自密州与三乡人．偕赴元丰八年省试．止道旁驿舍．室中四隅各有榻．四人行路甚疲．分憩其上．皆熟寝．二仆附火坐．闻西北角悉率有声．灯忽暗．一物毛而四足如猪状．直登榻．嗅士人之面至足．其人惊魇．顷之方定．物既下．别登一榻如前．其人亦惊呼．最后至元功卧榻．未暇嗅．如有逐之者．苍黄而下．急窜去．复由西北角而灭．元功亦觉．呼三人者起食．皆言梦中有怪兽压吾体．不知何物也．仆始道所见．元功心独喜自负．既入京．元功擢第．而三人者遭黜．俱客死京师云．高思道说 。