　　颍昌舞阳县石柱村．去县十余里．路中素有怪．村民李顺者、入县酣醉．抵暮跨驴归．出门未远、或自后呼其姓名．曰、我乃汝比邻周三郎．适往县市干事回．脚气忽发．步履绝艰苦．汝能与我共载还家．当作主人以报．顺虽醉．尚亦知此地物怪．不敢应．亦不反顾．其人怒曰、相与邻里．无人情如此．吾必与汝同此驴．语毕、已坐于鞍桥后．顺甚窘．密解所服绦．转手并系之．加鞭亟行．渐近家．遽连声欲下．曰、须奏厕．顺复不对．又曰、汝且回头看我．言至再三．顺佯若不闻．到家寂寂无声．呼其子就视．乃朽棺板也．斧而焚之．路怪由是遂绝．