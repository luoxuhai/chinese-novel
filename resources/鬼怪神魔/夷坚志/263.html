　　仙井监超觉寺．九子母堂．在山颠．一行者姓黄．主给香火．顾土偶中乳婢．乳垂于外．悦之．每至必摩拊咨惜．一旦．偶人目动．遂起行．携手入屏后狎昵．自是日以为常．累月矣．积以卧病．犹自力登山不已．主僧阴伺之．至半山．即有妇人迎笑．明日尾其后．妇人复至．以拄杖击之．铿然仆地．于碎土中得一儿胎．如数月孕者．令行者取归．暴为屑．和药以食．遂愈．