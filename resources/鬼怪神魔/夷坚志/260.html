　　郑畯、字敏叔．福州人．宝文阁待制闳中之子也．先娶王氏．生一女泰娘．王氏且死．执夫手．嘱之曰．切勿再娶．善为我视泰娘．既卒．郑买妾以居．久之．京师有滕氏女．将适人．郑闻其美．乃背约纳币．一日将趋朝．尚未起．见王氏入其室．自取兀子坐床畔．以手挂帐．拊郑与语死生契阔．且问再娶之故．郑曰、家事付一妾．殊不理．不免为是．王曰．既已成约．吾复何言．若能抚养泰娘．如我在时．亦何害．吾不复措意矣．又语过去它事甚悉．忽曰．盛宠已来呼君．当上马矣．遂去．郑急问之曰．何时当再会．曰、更十年于江上舟中相见．郑明日与其弟语．悲叹不乐．然卒婚滕氏．建炎初．自提举湖南茶盐罢官．买巨杉数千枚．如维扬．时方营行在官府．木价踊贵．获息十倍．未几．金虏犯扬州．人多窜徙．郑以钱为累．恋恋不肯去．乃谋买舟泛江而下．而江中舟如织．不得前．又闻寇已至．急复入城．买金百余两．才出门．胡骑已在后．郑乘马驰去．一骑自后射之．郑回顾曰．我郑提举也．不可害我．骑知其官人．追及之．投以刀即坠马．骑取金而返．郑创甚．困卧草间．仆走视之．已不可救．两日死．郑无子．去王氏所言正十年．二事尚定国说．