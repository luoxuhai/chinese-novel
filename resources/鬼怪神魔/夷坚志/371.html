　　靖康元年春．京师受围．监察御史姚舜明之子宏、欲归越．出南薰门买舟．已得舟．欲复入城．适有旨不许诸门纳入者．宏无可柰何．率所善士人两辈．陆驰而东．循汴数日．晚至道侧小寺．僧尽不在．僧房多殡宫．三子者不可前．姑留宿．令仆买酒于村店．并得猪肉以来．寺庖久不爨．什器皆阙．虽有肉不能馔．一士笑曰、吾自有计．取肉置一棺上．缕切之以为羹．读棺前楬识．知其为妇人．士戏之曰、中夜空寂．不妨过我．三子既醉．寝过夜半．此士蹶起．呕吐狼籍．意绪昏昏．待旦视之．所呕皆饼饵．而昨夕未尝食也．云昨睡方熟．有好妇人来．相与饮．以饼啖我．遂往殰前物色之．盖死者家陈饼以供．满楪皆片裂矣．