　　席大元帅蜀．丁母朱夫人忧．将葬于青城山．议已定．梦两人入谒．行步重迟．遍体疮痍可憎．告曰．太夫人葬地．盖在温州．地名徐家上奥．庚山甲向者是也．公必往求之．异时毕事．幸为我疗吾疮．席公尝寓居永嘉．心亦欲还．顾惮远未决．觉而异之．书其事于策．即具舟东下．并奉其父中丞柩归于温．窆日已迫．而宅兆殊未定．招萧山人张藻卜之．偕止山寺中．其侄七郎．适买□□田舍主人翁间所往．告之故．翁曰．去此一里许．名徐家上奥．有一穴庚山甲向者．人多以为吉地．用善价求之者甚众．徐氏皆不许．君试往观之．会日暮．不克往．归而言之．语未竟．席曰．得非庚山甲向者乎．取所书梦验焉．无少异．明日．亲访其处．一媪出言曰．吾徐翁妻也．昔吾夫尝欲用此地以葬父．梦金甲大神持梃见逐．指芦席上坐者一人．曰．此席相公家地．汝安得辄尔．自是以来四十年．今以与公．不取钱．吾儿方为里正．得为白邑大夫．免其役足矣．席大喜过望．但不晓梦中所见为何人．既葬二亲．又自为寿茔于左次．役夫斸土．有声丁丁然．视之．乃两石人卧其下．埋没既久．身皆穿穴．席祭之以酒．舁出外．命和泥补治而为立祠．榜曰应梦石人云．张大猷说．