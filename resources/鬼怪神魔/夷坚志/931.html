　　陈茂秀才．建阳人．工为文．聚徒数十人于开福寺地藏院．院僧德辅．能诵孔雀经．主持水陆戒律颇严．陈之徒扰之已甚．稍不副其欲．浸润于陈．陈遂撰德辅白昼化犬赋．播于外．其隔联云．饥噬米糠．几度寻思于药食．冷眠苕帚．这回抛弃于禅床．阖邑士民．惊而来问．四远传者．皆以为然．辅不胜忿．具疏告天地．旦旦登钟楼以额扣钟．一扣一拜．日百拜乃止．已而陈得疾．疮秽遍体．不复能聚徒．困悴以死．众谓口业招谴．然僧之用心报复．亦为已甚矣．