　　卿枢王恭简公时亨．绍兴丁卯岁、为明州节度推官．时吴信叟罢右史乡居．与宾客罕还往．唯枢及签判王某、鄞县宰刘某、三人者．得陪杖屦．然信叟与枢厚甚．一日延之坐．问曰、君家祖茔相对．当有三峰峙立．水流其前．是否．枢惊曰、然．公何以知之．曰、吾非瞽史．但习静滋久．中心泊然．或可以前知．岂特此也．君异时官职亦可言．从此十年．当为馆职．历著廷．尝教王府．由柱下史至侍从．然后出为大帅．乃入秉枢极．刘宰固佳士．但寿算垂尽．得终此任幸矣．王签判亦碌碌一两政．皆非君比．枢虽素敬之．然亦疑信居半．且谓已第二人及第．一任回．便可觊入馆．不应在十年后．既而刘卒于鄞．王签判亦偃蹇．枢受代改官．才得洪州教授．待久次．丙子岁、乃之官．会信叟入为给事中．荐之．召拜校书郎．阅两月除佐著作兼二王府教授．而信叟迁吏部侍郎．枢往贺．留与饮．情意恋恋．临上马谓曰、见君止此耳．枢讶其言不祥．已而为铨试考官．在贡院．闻信叟坐论事罢知毗陵．即去国．固已不及见．暨出院．遣使持书问讯．至萧山．则信叟死于县驿矣．枢果自右史登掖垣．出镇蜀道．还朝同知密院而薨．考其所言．无毫厘不合．王公说．