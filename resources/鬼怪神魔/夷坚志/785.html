　　歙县丞胡权．遇异人都下．授以治疽内托散方．曰、吾此药能令未成者速散．已成者速溃、败脓自出．无用手挤．恶肉自去．不假刀砭．服之之后．痛苦顿减．其法用人参当归黄芪各二两．芎穷防风厚仆桔梗白芷甘草各半之．皆细末为粉．别入桂末一两令匀．每以三五钱投热酒内服之．以多为妙．不能饮者．煎木香汤代之．然要不若酒力之奇妙．京师人苦背疡七十余头．众医竭其技弗验．权示以此方．相目而笑曰、未闻治疽恶疮．而用药如是．权固争之．曰、古人处方自有意义．观此十种．皆受性和平．大抵以通导血补中益气为本．纵未能已疾．必不至为害．何伤也．乃亲治药与服．以热酒半升．下六钱匕．少顷痛减什七．数服之后．创大溃．脓血流迸．若有物托之于内．经月良愈．又一老人蠒发于胸．毒气浸淫上攻．如大瓠斜臿．项石不能动．与服药一日．蠒即散．余小瘤如栗许．明日平妥如常．又一翁发脑．不肯信此方．殒命医手．明年其子亦得疾．与父之状不异．惩前之失．纵酒饮药焉．遂大醉竟日．展转地上．酒醒而病已去．其它効验甚多．真神仙济世之宝也．选药皆贵精去粗．取净秤之．予两兄以刻于新安当涂郡．