　　黄州麻城县境有泰陂山．邵武人黄志从居之．其地多茂林绝麓．黄常自种蓺其间．百果粟豆成实．每苦为物所窃食．密伺之．见如人而毛者．搏之则逝．追之不及．百计罗络．因结绳置垅间而获焉．初不甚了了．养之数日．始能言．乃实人也．云、我某村陈氏子．年四十余．靖康之难．全家死于兵．身独得脱．窜伏山间．山有高嵓．可扳援藤萝而上．上有草如毯可覆．饥餐草实木叶．渴匊涧泉饮之．久而惯习．遍体生毛．亦无疾痛．忘其去家而居深山也．且敏捷如猿猱．黄与之食．又强使受室．久之肤毛皆脱．不复轻趫．人皆以为若复纵之还山．或可不死．使之饮食耆欲为可惜．黄不从．时童邦直为郡守．外孙王仲共垂侍行．见其事．为作野人记、并诗云．