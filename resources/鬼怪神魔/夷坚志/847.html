　　夏仅、字几道．卫州汲县人．崇宁大观间．居太学甚久．未成名．家故贫．至无一钱．同舍生或相聚博戏．则袖手旁观．时从胜者觅锱铢．俗谓之乞头是也．一夕．束带焚香．对局设拜．曰、仅闻博具有灵．敢以身事敬卜．今年或中选．愿于十掷内赐之浑化．不然．将束书归耕．无复进矣．祝罢．即挼莎掷焉．六子皆亦．夏愕喜．不敢自信．又祝曰、仅至诚斋心．以平生为祷．恐适者偶然．愿更以告．复再投之．三采皆同．乃再拜谢神贶．是岁果于莫俦榜登科．后官至中大夫．川陕宣抚司参议官．其家藏所卜骰子．奉之甚肃．右一事周瑴说．