　　崇宁中、婺源县市人汪大郎．得良马．毛骨精神．翘然出类．使一童御之．童又善调制．以时起居．马益肥好．它郡塑工来．邑人率钱将使塑五侯庙门下马．或戏谓曰、能肖汪大郎马．则为名手．致谢当加厚．工正欲售其技．锐往访此童．啖以果实．稍与之狎．日即其牧所睥睨之．又时饮以酒．引至山崦．伺其醉睡．以线度马之低昂大小．至于耳目口鼻鬃鬣微芒．无不曲尽．并童亦然．已悉得其真．始诣祠下为之．既成、宛然汪氏马与仆也．择日点目睛．才毕手．汪马忽狂逸．童追蹑乘之．径赴城南杉木潭．皆溺水死．自后马每夜出西湖饮水．或往近村食禾稼．次日湖畔与田间．必即马迹．而浮萍犹黏著泥马唇吻间．禾穟零落道上．童亦有灵响．人诣祠祈祷者．多托梦以报．至宣和初．方腊来寇．庙遭爇．马乃灭迹．今老人尚能言之．右二事皆李绘说．