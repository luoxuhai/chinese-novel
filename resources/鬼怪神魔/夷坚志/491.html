　　倪巨济次子冶、为洪州新建尉．请告送其妻归宁．还至新淦境．遣行前者占一驿．及至欲入．遥闻其中人语．逼而听之．嘻笑自如．而外间略无仆从．将询为何人而不得．入门窥之．声在堂上．暨入堂上．则又在房中．冶疑惧亟走出．遍访驿外居民．一人云、尝遣小童来借笔砚去．未见其出也．乃与健仆排闼直入．见西房壁间题小词云、霜风摧兰．银屏生晓寒．淡扫眉山脸红殷．潇湘浦．芙蓉湾．相思数声哀叹．画楼尊酒闲．墨色尚湿．笔砚在地．曾无人迹．倪氏不敢宿而去．二事椿年说．