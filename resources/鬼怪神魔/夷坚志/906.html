　　建阳黄德琬．买一犬纯黑．而眉下两点白如眼然．因呼为四眼．居三岁．田仆陈六来告曰．宅主众犬．屡啮杀羊．验之而信．家凡六犬．命悉击杀之．勿令遗类．以相教习．五犬死．独四眼佚去．过两夕．来梦于黄妻云．官欲尽杀犬．我实无罪．平生不咬羊．只在后门夜守贼．愿免一死．妻言之于黄．明日再究诘．果不与同类混迹．心欲贷之．已复归矣．自是真宿后墙下．又七年尚存．