　　李似之侍郎弥逊为临川守．以父少师公忌日．往疏山设僧供．与长老行满共饭．满年八十余矣．饭且竟．熟睨李曰、公乃逊老乎．李不应．左右皆愕．俄又曰、此老僧同门兄也．名上下二字．皆与公同．自闻公出守．固已疑之．今日察公言笑动作精采容貌．了不见少异．公其后身．复何疑．李扣其以何年终．则元祐戊辰．正李初生之岁也．李亦感异．还家揭燕寝．曰小云堂．而赋诗曰、老子何因一念差．肯将簪绂换袈裟．同参尚有满兄在．异世犹将逊老夸．结习未忘能作舞．因缘那得见拈花．却修净业寻来路．澹泊如今居士家．李初命名时．固得于梦兆．甲志载之矣．