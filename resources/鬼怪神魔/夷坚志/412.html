　　妻族婿王氏子．居唐州方城县麦陂团．与邑僧一人厚善．僧死数年矣．梦如平生来．语笑良久．且赠诗而去．既觉．能忆两句曰、父母丘坟毕．儿孙叹自缘．忘其末联．复祝曰．若果有灵．勿惜再梦．遂复得之曰、青山无限好．归去莫留连．明日味其语．疑为不祥．他日自县归舍．薄暮矣．被酒策马独行．仆在后未至．行二十里．望丛棘间七八人相聚附火．往就之．皆丐者也．环坐不语．细观其形状．略与人同．而或断臂．或缺目．或骈项．无一具体．见王生跃而起．吹其所执灯．灯以猪胞为之．得不灭．震怖疾驰．鬼追之不置．又二十里乃到家．急扣门曰、鬼逐我．门中人鼓噪以出．始散去．遂得病死．