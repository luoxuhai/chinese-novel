　　外舅清河公、绍兴六年．以中书门下省检正官．兼都督府咨议军事．往淮西抚谕张少保军．留家于建康．十二月十五日生辰．家人取常用大锡盆洗涤．倾浊水未尽．盆内凝结成冰．如雕镂者．细视之．一寿星坐磐石上．长松覆之．一龟一鹤分立左右．宛如世所图画然．外姑刘夫人、命呼画工写其状．工所居远．比其至、已消释矣．自是无日不融结．佳花美木．长林远景．千情万态．虽善巧者用意为之．莫及也．迨春暄乃止．而外舅有兵部侍郎之命．春渚记闻．有葛□之一事甚相似．