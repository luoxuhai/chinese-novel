　　韶州乐昌县黄莲山寺．为一邑胜处．建炎二年冬．郡守延临江静师往主法席．寺伽蓝神素著灵异．邑人祈赛．必杀牲酾酒．既则饮酒乃归．师始至．与神约曰、神受佛嘱付．守护伽蓝．不应当此供．自今日以往．更具净馔．神其听之．由是人无敢以酒肉入山门者．明年十一月晦．有檀越营佛事毕．欲饮酒．三仆舁一缸由东厢过神祠前．一犬不知从何来．突出正与缸相值．应时破碎．无复余沥．见者莫不叹异．郏次南说．