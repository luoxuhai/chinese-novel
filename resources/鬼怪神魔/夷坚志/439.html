　　福州闽清县、近村有大溪．溪北有寺．溪南大山长谷．草树延．父老相传．自古以来．人迹所不到．到则遇奇怪．有三僧从他处来．皆好寻幽选胜．欣然欲往．相与里糗粮．拏小舟．度彼岸．为三宿计．行未久．满道蛇虺纵横．践之以过．异鸟形容可憎．鸣噪纷纷．触目生怖．不半日．两人愿还．一僧独奋曰、出家儿视死为等闲．况怖惧乎．我将独往．乃并两人所赍．草行露宿．愈益南去．二之日、蛇鸟渐少．稍有径路可寻．三之日、亦觉倦苦．遥望山下木杪炊烟起．知有人居．复行前抵其处．得茅屋一间．寂不见人．僧就憩．取乱叶爇之．俄一人自外荷锄至．架锄于门上．趋近附火．视之、人也．不交一谈．袖中出芋十枚．炮熟指其半与僧．自食其半．既暮、径卧土榻上．僧亦同宿．终不相谁何．天将晓．人已去．僧亦从此归．沿道处处记之．到寺具以所见语两人．两人悔前日空反．乃相约重寻之．历三日、与曩所记无异．及大木下．则茅屋已焚．但斫木皮尺余．题诗其间曰、偶与云水合．不与云水通．云散水流去．杳然天地空．怅然而归．后无有能去者．何德献说．