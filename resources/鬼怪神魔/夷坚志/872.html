　　抚州金溪主簿武师亮．秩满泊家于近村龙首院．夜有掷瓦击窗者．疑寺僧所为．旦而诘之．僧不敢对．徐言曰、此邑三郎神．响迹昭著．得非有所犯乎．武未信．明日行廊庑间．瓦砾从空而下．纷纷不绝．时方雪作．而掷者皆干．殆若古墓中物．武始惧．召僧诵经祷谢．怪亦然．至飞石满磬．其父取一砖题志．掷而祝曰、果触犯三圣．愿复以来．顷之再至．题处宛然．不得已自东厢迁于西．以避其怒．行李未定．扰扰如初．乃尽室入邑中．寓妙音道观．怪益甚．呼道士设醮致敬．略不为止．武怒．呼神名诟之．曰、汝为神．当聪明正直．何暴我如是．吾之待汝亦至矣．曾不少悛．恣具邪佷．自今以往．吾不复畏汝矣．语讫．音响寂然．先是家之箱箧．虽无锁钥者．亦如为物所据．牢不可启．是日开阖如常．石害遂息．