　　赵令族、居京师泰山庙巷．仆人尝入报有髑髅在书牕外井旁．令族曰、是必鸱鸢衔食坠下者．善屏弃之．仆持箕帚去．此物殊不动．将及矣．遽跃入井中．其声紞如．仆以事告．令族曰、乃汝恐惧不自持．误蹙之坠水．姑以石窒之．勿汲也．明日又往．则复在石上．且前视之．逮相近．宛转从旁揭石以入．仆益恐．令族犹不信．曰、明日谨伺之．我将观焉．乃窥于牕隙中．所见与仆言同．亦惧．会元夕张灯．自登梯卷帘未竟．忽悲哭而下．问之不答．遂得心疾．厌厌如狂痴．其妻议徙居以避祸．既得宅于城西．遣其子子澈先往．妻与令族共乘一兜担．子澈扫洒毕．回迎之．遇诸东角楼下．揭帘问安否、令族神色顿清．但时时探首东望．极目乃已．及至新居．则洒然醒悟．能说病时事．云、忆初登梯时．见妇人被发蒙面．从堂哭而出．声绝哀．吾不胜悲．亦为之挥泪．自此不离左右．然未尝见其貌也．今日相蹑升轿．接膝坐．被发如初．望东阙门．急趋而下．向东行．吾即觉神观稍复旧．觇其出通衢．杂稠人中．不可辨．乃止．以今日之醒．念前日之迷．得不堕鬼计中幸矣．令族既免．续又有宗室五观察来居之．不半年死．时宣和中．