　　成都民李氏、居郡城北．尝有丐者至．容体垢污可憎．与之钱不肯去．叱逐之．入于门侧．遂隐不见．李氏虽怪吒．然不测为何人．后三日、别一道士至．顾其家人言曰、汝家光采顿异．殆有神仙过此者．曰．无之．道士指左扉拱手曰、此灵泉朱真人象也．始谛视之．面目冠裳．历历可辨．道士曰、真人来而君不识．岂非命乎．吾能以绘事加其上．当为君出力．使郡人瞻仰．即探囊中取丹粉之属．随手点缀．俄顷间而成．美髯长眉．容采光润．宛然神仙中人．李氏惊喜．呼妻子稽首百拜．道士曰、犹有一处未了．吾只在对街天庆观．今姑归．晚当复来．不揖而出．过期杳不至．就问之．盖未尝有此人也．李氏愈恨其不遇．揭扉施观中．张忠定参政焘为府帅．为建小殿以奉焉．