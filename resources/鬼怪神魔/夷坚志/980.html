　　政和初、建康学校方盛．有头陀道人之学．至养望斋前．再三瞻视不去．斋中钱范二秀才．诣之曰、道人何为者．对曰、异事异事．八坐贵人．都著一屋关了．两府直如许多．便没兴不唧溜底也．是从官有秦秀才者、众目为秦长脚．范素薄之．乃指谓曰．这长脚汉也．会做两府．客曰、君勿浪言．他时生死都在其手．满坐大笑．客瞠曰、诸君莫笑．总不及此公．时同舍生十人．唯邢之縡者．最负才气．为一斋推重．适从外来．众扣之．曰、也是个官人．略无褒语．遂退．后四十年间．其言悉验．秦乃太师桧也．范择善同去尘拂魏道弼良臣三参政．何任叟若巫子先伋两枢密．钱端修时敏元英周材两从官．一忘其姓名．独邢生潦倒．得一官即死．