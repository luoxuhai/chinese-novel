　　赵公称、字子显．旧居泉南．绍兴二十八年．为赣州守．族人以穷来相依．舍之它馆．日馈食之．每约饬使勿为过．尝昼寝．梦故居门庭．毛血狼籍．命扫除之．随即如故．旁舍人来告已屠牛若干矣．矍然而寤．护戎以逻事入白曰．宗室某子自泉州来．以旧识使君．屠数牛为市．考其数与梦合．子显悟神告．逮捕穷治．抵其仆于罪．遣出境．遂严其禁．赵不庮说．