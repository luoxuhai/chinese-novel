　　陈筑、字梦和．莆田人．崇宁初登第．为福州古田尉．惑邑倡周氏．周能诗．赠筑绝句曰．梦和残月到楼西．月过楼西梦已迷．唤起一声肠断处．落花枝上鹧鸪啼．首句盖寓筑字也．又春晴诗曰．瞥然飞过谁家燕．蓦地香来甚处花．深院日长无个事．一瓶春水自煎茶．后与筑作合欢红绶带．自经于南山极乐院．从者知之．共排闼救解．二人皆活．已而事败．筑失官去．周至绍兴初犹在．既老且丑．门户遂冷落云．