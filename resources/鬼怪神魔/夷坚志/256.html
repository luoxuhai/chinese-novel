　　予妇叔张宗正．家方城之麦陂．性好弋猎．其父祖茔侧．长林巨麓．禽兽成聚．日与其徒从事．罘网弥山．号曰漫天网．一网所获．亡虑数百计．不暇拾取．唯恶少年数辈．驰逐其上．压死之．各分挈以去．虽风雪不止也．遭乱度江．绍兴九年．随兄侍郎居无锡．亦时时弹射自娱．尝于明阳观旁得一兔甚小．耳有缺．如攫伤痕．未几感疾如狂．自取猎具焚弃．筑道室独处．忽见二兔作人言．其一曰．我为兔三百年矣．往在张氏东坟．张氏坟在方城者曰西坟．惟其父别葬曰东坟．为尔所杀．其一曰．我百八十岁矣．隐于明阳观侧．与樵人俱出入．尝为鹰所搦．力窜得脱．伤吾耳焉．凡鹰犬罔罟．吾悉能避．不虞君之用弩矢也．今当以命见偿．张逊辞求解．旁人悉闻之．病数月小愈．然猒猒如痴人．后十年乃死．