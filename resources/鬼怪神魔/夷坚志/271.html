　　建安人徐国华．宣和中入太学．梦登高楼上．楼悬大金钟．有金甲伟人立钟旁．视徐击钟而言曰、二十七甲．再击．云、官不过员外．三击．云、系七科．徐悟而言曰．行必取科甲．官至外郎足矣．因记于牍中．但不能晓七科二十七甲之说．靖康丙午．胡骑攻城．庠序诸生．多病脚气死．徐亦以是疾终．乡人董纵矩．欲葬之东城墓园．而垣中列兆．已无余地．乃与后死者皆瘗于垣外．董以标揭识其处．正居第二十七行之第七穴．归唁其父．因出其手书．则梦中神告．无少差者．宁国人□德升说．