　　林敡明甫言绍兴六年．寓居江阴．时淮上桑叶价翔踊．有村民居江之洲中．去泰州如皋县绝近．育蚕数十箔．与妻子谋曰．吾比岁事蚕费至多．计所得不足取偿．且坐耗日力．不若尽去之．载见叶货之如皋．役不过三日．而享厚利．且无害．妻子以为然．乃以汤沃蚕．蚕尽死．瘗诸桑下．悉取叶桌舟以北．行半道．有鲤跃入．民取之．刳腹实以盐．俄达岸．津吏登舟视税物．发其叶．见有死者．民就视之．乃厥子也．惊且哭．吏以为杀人．拘系之．鞫同舟者．皆莫知．问其所以来．民具道本末．县遣吏至江阴物色之．至其家．门已闭．坏壁以入．寂无一人．试启蚕瘗验之．又其妻也．体已腐败矣．益证为杀妻子而逃．无以自明．吏亦不敢断．竟毙于狱．此事与三水小牍载王公直事相类．