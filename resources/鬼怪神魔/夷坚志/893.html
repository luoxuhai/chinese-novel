　　婺源士人汪生、乾道六年春．过常州宜兴．为周参政馆客．季冬之夕．有妇人自外来．通身皆皂衣．顶为两髻．貌绝美．手捧漆柈．柈中盛果馔．别用一银杅贮酒．徐步至前曰、夫人以天寒夜长．念先生孤坐．令妾进酒．汪且喜且疑．谓夫人不应深夜遣美妾独出．岂非宅内好事者欲试我欤．然服饰太古．似非时世装．二者皆可疑．不敢举首．亦不饮．妇人曰、此酒正为先生设．何所嫌．言之再三．汪遂饮犹未半．妇人自取果恣食．又谑浪嬉笑．通绸缪之意．汪始愧恐．放酒走出．良久复入焉．一无所见．明夜．其来如初至于三．汪不得已．悉所见白周公．公曰．家间寻银杅无处所．方以责婢仆．得非怪邪．命遍索幽隐．至酒室．见古铛甚朴．木牛杅皆在内．周曰、必此物也．举其腹视之．乃唐干封年造．即碎之．自此无所睹．汪说．