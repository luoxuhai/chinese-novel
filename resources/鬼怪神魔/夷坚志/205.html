　　徐人窦思永．居洪州．妻郑氏、方娠．绍兴二十三年闰十二月一日．思永梦洪州监税秉义郎谢希旦来．拜不已．思永不敢受．梦中愧谢．睡觉至亥时．妻生一子．旋闻寺击钟．问之．则谢生正以是时死矣．思永名其子曰宜哥．谢氏后知之．云希旦小字．实曰宜哥．则窦氏子为希旦后身昭昭矣．希旦、邵武人．亦知书．思永登二十四年进士．与予妻族有连．闻其说．