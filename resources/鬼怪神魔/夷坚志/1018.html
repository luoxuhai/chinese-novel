　　邢舜举者．大观间．由武举入官．为虢州巡检．平生耽好道术．凡以一技至．必与之友．尝独行郊外．逢妇人竹冠道服．前揖曰、君非邢良辅乎．曰、然．一生何所好．曰、好修养术．然学之颇久．了未睹其妙．曰、君虽酷好．奈俗情未断何．吾与君一药．用新水服之．非唯延龄．又能断众疾．亦修真之一端也．邢喜谢曰、幸甚．固未暇即服．又探袖中取一方．目日还少丹．授之曰、饵此当有益．稍疑其异人．试问休咎．曰、前程难立谈．君中年将困戹．晚始见佳处耳．复扣其姓氏居止．笑曰、与君相从久．何问为．独不忆壁间画卷乎．乃我也．今日故告君．必敬必戒．毋忘斯言．忽不见．邢亟还舍审厥象．盖所事何仙姑道貌．与适妇人无少异．怏怏自失．取水吞药．且如方治丹．谨服之．觉精力益壮．颜色润好．暨南渡出入岳少保之门．历福建路钤辖．坐岳事贬窜．不数年．并失一子．家道沦替．几二十年．方得随州钤辖知郢州．后致仕．居襄阳．逮乾道癸巳．春秋八十九矣．略无病苦．目光如童儿．发不白．犹能上马驰骋．人指为还丹之验．后三年病．病起三月．又大泻．腹中出一物如升．坚滑有光．无秽气．邢惨然语旁人曰、药丹既下．吾无生理矣．明日而卒．予弟景裴官襄阳．及见之．