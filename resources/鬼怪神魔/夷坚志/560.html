　　广西某州．隔江崖壁峭绝．有望仙岩．自来无人能至．对岩曰望仙铺．铺兵饶俊．老矣．唯嗜酒不检．宣和末．有道人过之．已醉．从俊寓宿．至晚．吐秽淋漓．呼俊曰．尔且起．以所寝床借我．如其言．夜过半．又呼曰．饥甚．思一鸡食．幸惠我．俊唯有所养长鸣鸡．杀而与之食．至晓辞去．书一诗授俊曰．饶俊饶俊听我语．仙乡咫尺没寒暑．与君说尽止如斯．莫恋浮生不肯去．转眄间．道人腾至岩上．端坐含笑．俊望之．如在云霄．大叫曰．先生何不带我去．久之不应．即踊身投江．同辈惊号曰．饶上名落水．相率救之．俊乍见乍没．入波愈深．且溺矣．道人忽如飞翔．径到波面．携俊髻以行．傍人见祥云涌起．即时达岩畔．后还家与妻子别．告人云．此吕翁也．黄道人说．州名不真．