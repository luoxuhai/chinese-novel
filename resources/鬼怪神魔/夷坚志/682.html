　　乾道三年．武经郎王瓘．干办蒋参政府．其弟琮．以冬至日游天竺．先一日．从瓘假马．瓘令殷卒以省院大黑马绐之．是夜琮梦老僧来谒．前致辞曰．老去乏筋力．或得从君．愿少宽鞭棰之罚．琮惊谢而寤．明日马至．即乘之以行．既出都门．踡局不肯进．方举鞭击之．忽悟曰．畴昔之梦．岂非此乎．亟以付驭者归．而步入寺．蒋府闻之．亦不复留．命反诸故处．瓘说．