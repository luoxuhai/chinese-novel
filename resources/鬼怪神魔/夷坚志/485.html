　　蜀人王俊明、洞知未来之数．虽瞽两目．而能说天星灾祥．宣和初在京师．谓人曰、汴都王气尽矣．君夜以盆水直氐房下望之．皆无一星照临汴分野者．更于宣德门外密掘地二尺．试取一块土嗅之．躁枯索寞．非复有生气．天星不照．地脉又绝．而为万乘所都可乎．即投匦上书．乞移都洛阳．时中国无事．大臣交言其狂妄．有旨逐出府界．寓于郑许间．靖康改元．颇思其言．命所在津遣．召入禁中询之．犹理前说．曰、及今改图．尚为不晚．仙井人虞齐年．时为太常博士．俊明告之曰、国事不堪说．唯蜀为福地．不受兵．君宜西归．勿以家试祸．虞曰、先生当何如．曰、吾命尽今年．必死于此．但恨死时妻子皆不见耳．虞雅信其言．亟谒乡相何文缜求去．得成都倅．京城将陷之日．有旨遣四卫士舆轿急召俊明．至宫门．闻胡人已登城．委之而去．匍匐下车．莫知其所往．疑挤于沟壑矣．其家行哭．寻之数日．竟不见．遂以去家之日为死日云．虞并甫说．