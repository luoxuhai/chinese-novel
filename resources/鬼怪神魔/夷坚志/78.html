　　绍兴初．莆田人林迪功．为江西尉．秩满用捕盗赏．改京官．未得调．时临安多火．士大夫寓邸中者．每出必挟敕告之属自随．林性尤谨畏．纳告袖中．时时视之．初未尝失坠．然每归辄不见．则悬赏三十千求之．不经日必有得而归之者．如是数四．林亦不能测．独宿室中．外间常闻人共语者．怪之．不敢问．一夕辩论喧甚．久之寂然．明旦门不启．店媪集同邸者发壁以入．已仆于榻上．旁有翦刀股存．盖用此以自刺也．林初获贼时．两人颇疑似．林欲就其赏．锻炼死之．是以获此报．