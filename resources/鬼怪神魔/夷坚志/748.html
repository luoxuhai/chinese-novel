　　宣和中、外舅为峡州宜都令．盛夏不雨．遍祷诸祀．无所应．邑人云、某山宋仙祠．极著灵响．乃具馔谒其庙．财下山．片雪已起于山腹．方烈日如焚．忽大雷雨．百里沾足．邑人戴神之赐．相与出钱葺其庙．而莫知仙之为男为女．考诸图志．问于父老．皆无所适从．外舅昼寝．梦大舆自外来．幡盖麾眊．仪物颇盛．巍然高出于屋．私念言县门卑陋．安能容此．转眄间已至廷中．跂而窥之．则妇人晬容襐饰坐其内．惊起欲致敬．倏然而寤．乃命塑为女仙象．未及请庙额．而移官去云．