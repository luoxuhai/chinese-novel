　　中大夫吴温彦．德州人．累为郡守．后居平江之常熟县．建第方成．每夕必梦七人衣白衣．自屋脊而下．以告家人．莫晓何祥也．未几得疾不起．其子欲验物怪．命役夫升屋．撤瓦遍观．得纸人七枚于其中．乃圬者以佣直不满志．故为厌胜之术．以祸主人．时王显道奂为郡守．闻之．尽捕群匠送狱．皆杖脊配远州．吴人之俗．每覆瓦时、虽盛暑．亦遣子弟亲登其上临视．盖惧此也．吴君北入不知此．故堕其邪计．