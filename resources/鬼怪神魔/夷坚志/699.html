　　承议郎任随成．刘景文季孙甥也．言景文知忻州时．每数日辄一谒晋文公祠．至必与神偶语．移时乃出．神亦时时入郡．郡吏见景文闭合与客语．则神至也．他日于广坐中．谓一曹掾曰．天帝当来召君．君即去．吾且继往．坐客相视失色．未几．掾果无疾而逝．景文亦相继亡．经夕．蹶然复苏．索笔作三诗．诗成语家人曰．吾今掌事雷部中．不复为世间人矣．瞑目竟死．其一章云．中宫在天半．其上乃吾家．纷纷鸾凤舞．往往芝术华．挥手谢世人．竦身入云霞．公暇咏天海．我非世人哗．二章云．仙都非世间．天神绕楼殿．高低霞雾匀．左右虬龙遍．云车山岳耸．风颦天地擅．从兹得旧渥．万动毫端变．其三云．从来英杰自消磨．好笑人□事更多．艮上巽中为进发．一车安稳渡银河．其语皆不可晓．予案东坡集．景文为隰州守以没．此云忻州恐非．何薳春渚记闻云．景文梦为文公之代而卒．其说不同．坡公称景文诗句云、四海共知霜鬓满．重阳曾插菊花无．其清警如此．今三诗乃尔．生死之隔．一至是乎．