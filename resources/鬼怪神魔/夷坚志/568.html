　　龙深父．生于辛卯．年二十五岁时．梦入大宫殿．及门．武士门焉．旁列四兔．顾深父曰．以一与尔．俯而取之．得第一枚．褐身而紫脊．抱置于手．武士又呼其后一人．授以次兔．俄又呼深父．复与其一．腹白而毫紫者．负于肩以归．乃寤．时妻方娠．即语之曰．我梦如此．当得子不疑．然必当孪生．汝勿恐．妻闻之惧．泣以告其姑．姑责深父曰．妇人未产子．而以此言恐之．柰何．后三月免身．但生一男子．时乙卯年也．已悟首兔之兆．其子名雱．亦以二十五岁得男子．又已卯年也．然则再得兔．盖有孙之祥．三世皆生于卯．亦异矣．