　　盐官县庆善寺．明义大师了宣．退居邑人邹氏庵．隆兴元年春．晨起行径中．见鸠雏堕地．携以归．躬自哺饲．两月乃能飞．日纵所适．夜则投宿屏几间．是岁十月．其徒惠月．复主庆善寺．迎致其师于丈室之西偏．逮暮鸠归．则閴无人矣．旋室百匝．悲鸣不止．守舍者怜之．谓曰．吾送汝归老师处．明日笼以授宣．自是不复出．驯狎左右．以手摩拊皆不动．他人近之．辄惊起．鸣呼．孰谓畜产无知乎．窦思永说