　　衢人留怙彦强、年二十余．进士及第．调官归乡．常独处一室．其地滨水．水次皆芰荷．景趣奇迥．忽若有所遇．家人莫得而知也．第怪其入室即扃户．非温凊与宾客至．辄不出．人窃疑之而不可问．后因易衣浣濯．家人得珠囊于带间．皆北珠结成．而极圆莹粲洁．非世能有．所串银线．柔软光好．不可名状．囊中香气又特异．持以叩所自来．不肯言．伺间密听之．时闻弈棋下子声．遂作计启关．掩其不备．乃一美妇人对局．见外人至．急趋入屏后．就视之、无所睹．父兄意其鬼鬼．深以为忧．呼方士巫者、治禜百方．终不验．而怙颜充壮．了不类困于异物者．及将赴官．始绝不至．所存珠佩．其父遣掷弃海中．怙生平康宁无疾．至老嗜欲不衰．年八十余．尚有少妾十辈．官至中大夫．年几九十．晚年、人问昔所遇．曰、水仙也．当时失不询名氏．无得而传．盖得养生之术于彼云．其曾孙清卿说