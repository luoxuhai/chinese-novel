　　世传犬能禁蛇．每见必周旋鸣跃．类巫觋禹步者．人误逐之．则反为蛇所啮．林明甫家犬夜吠．烛火视之．见一蛇屈蟠．犬绕而吠．凡十数匝．蛇死．其体元无所伤．盖有术以禁之也．林宏昭言温州平阳县道源山资福寺．有犬名花子．善制蛇．蛇无巨细．遇之必死．前后所杀以百数．一日．大蟒见于香积厨．见者奔避僧急呼花子．令噬之．未及有所施．蛇遽前迎．啮其颔．犬鸣号宛转．须臾死于阶下．蛇亦不见．岂非其鬼所为乎．物类报复盖如此．