　　开封人张俨．说政和末年清明日．太学士人某．与同舍生出郊纵饮．还缘汴堤而上．见白衣人在后．相去十数步．堂堂一丈夫也．但臭秽逆鼻．初犹意其偶相值．已而接踵入学．问同舍皆莫见．殊怪之．逮反室．则立左右．扣之不答．叱之则隐．倏忽复见．追随不少置．臭日倍前．士人不胜其惧．或教之曰．恐君福浅．或为冤所劫．盍还家养亲．无以功名为念．脱可免．乃如之．甫出京．其人日以远．遂不见．士人家居累年．不能无壹郁．二亲复督使修业．心忘前怪矣．遂如京师参告．逾月因送客至旧饮酒处．复遇其人．厉声曰．此度见汝不舍矣．相随如初．而臭益甚．士人登时忱忽．遂卧病旬日卒．