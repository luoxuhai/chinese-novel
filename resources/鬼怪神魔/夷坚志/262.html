　　吴逵、字公路．建州人．政和间．自太学谒归．过钱塘．梦吏卒迎入大府．金章贵人在焉．揖吴坐上坐．吴辞曰、逵布衣也．今遽尔．恐涉冒仕之嫌．必不敢．贵人舍去．吴踞床正面．吏抱案牍盈几上．以手摘读．吴意郡县间胥吏．乘已初视事．以此困我．未有以决．望廷下已驱数囚．皆美男子妇人荷械立．大抵所按尽奸事也．吴大书曰．检法呈．别一吏捧巨册至．视其词云．奸人妻者．以绝嗣报．奸人室女者．以子孙淫泆报．吴判曰．准法．吏相顾骇伏其敏．曰、事毕矣．遂寤．吴还京师．为同舍金彦行安节言之．金侍郎说．