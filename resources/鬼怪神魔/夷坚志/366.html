　　张津、字子问、绍兴戊辰．自常州录事参军岁满．赴吏部磨勘．同铺有张聿从政者、建康人．罢夔路属官来．亦有举将五员当改秩．而其一人尝坐累．铨曹以荐章为疑．方上省待报．未决可否也．聿忧之．几废寝食．忽见津至．审其姓名．大喜．铺吏问所以然．曰、昔年至蒋山谒宝公丐梦．梦神告曰、汝身畔有水．则改官．寤而讯诸占梦．皆莫能测．今与宗人遇．而其名曰津．聿字加水．津字也．神告之矣．此吾所以喜也．时秦丞相当国．以聿乡里之故．为下其事．适以是日得报．二人遂同班引见．津次当第三．聿班在四．而军头司误易之．及诣殿下．聿立于津上．正符身畔水之兆云．子问说．