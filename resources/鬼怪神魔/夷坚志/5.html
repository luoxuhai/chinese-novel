　　张维．字正伦．燕山三河人．家君初出使至太原．维以阳曲主簿馆伴．尝言宣和乙巳岁．同邑有村民．颇知书．以耕桑为业．年六十余．一夕惊魇而觉．战栗不自持．谓其妻曰．吾命止此矣．妻惊诘其故．曰．适梦行田间．见道上有七胡骑．内一白衣人乘白马．怒色谓我曰．汝前身在唐为蔡州卒．吴元济叛．我以王民治．为汝所杀．我衔恨久矣．今方得见．虽累世犹当以命偿我．乃引弓射中吾心．因颠仆而寤．吾必不免．明日当远窜以避此患．妻云．夜梦何足信．汝妄思所致耳．老父益恐．未旦而起．其家甚贫．止令小孙携被．欲往六十里外一亲知家避之．行草径三十余里．方出官道．又二里许．遇数人．与同行．忽有骑驰至．连叱众令住．行者皆止．老父回视．正见七骑．内一白衣人骑白马．宛如梦中所睹．因大骇．绝道亟走．骑厉声呵止之．不听．白衣大怒曰．此□交加人．遂鞭马逐之．至其前．引弓射中心．应弦而毙．七人者．皆女真也．