　　宣和中、艮岳之观游．极其伟丽．既有绛霄楼华胥殿诸离宫矣．其东偏接景龙门．巨竹千个．蔽亏翠密．京师他苑囿亦罕比．宫嫔出入其间．如仙宸帝所．徽宗命建楼以临之．既成而未有名．梦金紫人言曰、艮岳新楼．宜名为倚翠．取唐杜甫诗所谓天寒翠袖薄日暮倚修竹之句也．梦中问汝何人．对曰、臣乃太平宰相．寤而异之．明旦、翰林学士李邦彦入对．奏事毕．偶问曰、近于苑中立小楼．下有修竹．当以何为名．邦彦了不经思．即以倚翠对．上惊喜．谓与梦协．时邦彦眷注已深．有意大用．自是数日间拜尚书右丞．遂为次相．