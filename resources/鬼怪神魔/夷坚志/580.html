　　临安贡院．故多怪物．吏卒往往见之．乾道元年秋试．黄仲秉钧胡长文元质芮国瑞辉昌禹功永为考试官．国子监胥长柳荣．独处一室．病痁昼卧．一男子．一妇人．携手而入．招荣曰、门外极可观．君柰何独块处此．荣不应．就榻强挽之．荣起坐．澄念诵天蓬咒．才数句．两人即趋出．禹功之仆．取汤于中堂．觉如人疾步相蹑者．心颇动．望堂上灯光．方敢回顾．乃白鹅一群．叱之即没．长文之小史．从堂后中间过．遇妇人高髻盛服．凭阑坐．不见其足．稍前视之．已失矣．持更者言．每夕必见此鬼往来云．