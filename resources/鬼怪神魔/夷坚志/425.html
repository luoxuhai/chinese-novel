　　医师能太丞、居京师高头街．艺术显行．致家赀钜万．晚岁于城外买名园．畜姬妾十辈．全失卫生之理．但每日早起．诵金刚经数卷．既卒三岁．女真犯阙．发其墓．剔取金带衣服．弃尸道旁．乱定．其子讷修理坟茔．见僵尸暴于墓左．颓然若生．略不少损．乃知金刚不坏身之说．非虚语也．讷精于产科．官至遥郡团练使．陷虏在陈王悟失家．为先君言．