　　钱塘人刘实、字若虚．老于场屋．绍兴五年．赴省试．寓北山僧舍．其仆王高者．服勤累年矣．夜扣户呼曰、适梦明日榜出．樊光远为第一人．刘若虚次之．梦中了然．主公必高选．刘亦喜．如期揭榜．樊冠多士．而刘被黜．识者审其梦．云若虚、刘字也．榜不言刘实．而言刘若虚．无名之兆耳．后七年．始以特奏名试大廷．又入五等为助教．纳饬不拜．会显仁皇后北归．刘与同科沈亮功．皆献颂．有旨许出官一任．调主吉州太和簿．族人有精五行者．谓刘无食禄相．逾年官期至．县遣手力一人来迎．刘书生也．已大喜满望．置酒呼族人．质之曰、平生言我不作官．今迓卒至矣．族人但引咎悔谢．酒罢还家．复布算推测．密告人曰．若虚苟得禄．吾不复谈命．竟以登涂前一日死．凌季文说．<br>