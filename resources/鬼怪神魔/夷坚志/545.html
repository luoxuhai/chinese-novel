　　衢州超化寺．在郡城北隅．左右菱芡池数百亩．地势幽閴．士大夫多寓居寺后．附城有云山阁．阁下寝堂三间．多物怪．无敢至者．唯曾通判独挈家处之．往往见影响．犹以为仆妾妄语．拒不信．幼子年二岁．方匍匐在地．乳母转眄与人语．忽失之．举家绕寺求索．且祷于佛僧．竟夕不见．明日闻箧中啼声．启钥见儿．盖熟睡方起也．即日徙出．至今空此室云．长老说．