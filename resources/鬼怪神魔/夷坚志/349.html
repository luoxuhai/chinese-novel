　　陈述古诸女．多能诗文．其一嫁婿曰李生．为晋宁军判官．部使者知其妻于诗最工．以所藏小雁屏．从之求题品．妇自作黄鲁直小楷．细书两绝句．其一曰、蓼淡芦欹曲水通．几双容与对西风．扁舟阻向江乡去．却喜相逢一枕中．其二曰、曲屏谁画小潇湘．雁落秋风蓼半黄．云澹雨疏孤屿远．会令清梦到高唐．两篇清绝洒落如是．不必真见画也．