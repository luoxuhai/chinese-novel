　　洪州升平坊．一官舍多怪．绍兴二十一年．空无人居．有鬻冠珥者．过后门．二妇人呼之入．遍阅所货物．买二冠．先偿半直．令自大门取余金．鬻者信之．至前候伺．守舍老兵扣其故．具以告．兵曰．此空室耳．安得有所谓妇人者．率与俱入．堂宇凝尘如积．二冠高挂壁间．始悟为鬼．出视所偿钱．亦无有矣．又一年．予族弟爟为江西漕属居之．其侄城．夜被酒如厕．见桃树下人白发鬅鬙．身甚大．箕踞而坐．城方醉不问．及从厕还．尚如故．渐近渐小．仅高数寸．叱之乃灭．爟说．