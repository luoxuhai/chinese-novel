　　嘉州僧常罗汉者、异人也．好劝人设罗汉斋会．故得此名．杨氏媪、嗜食鸡．平生所杀．不知几千百数．既死．家人作六七斋．具黄箓醮．道士方拜章．僧忽至、告其子曰．吾为汝忏悔．杨家甚喜．设坐延入．僧顾其仆去东第几家买花雌鸡一只来．如言得之．命杀以具馔．杨氏子泣请曰、尊者见临．非有所爱惜．今日正启醮筵．举家内外久绝荤馔．乞以付邻家．僧不可．必欲就煮食．既熟．就厅踞坐．析肉满柈．分置上真九位．乃食其余．斋罢．不揖而去．是夕卖鸡家及杨氏悉梦媪至．谢曰、坐生时罪业．见责为鸡．赖常罗汉悔谢之赐．今解脱矣．自是郡人作佛事荐亡．幸其来．以为冥涂得助．绍兴末卒．今肉身犹存．