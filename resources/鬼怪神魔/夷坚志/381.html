　　洪州分宁王氏婿扈司户．自京师买一妾．甚美．携归置于妻家．妻母谓人曰、扈郎妾信美．然语音仅能出口．十句只可辨一二．面目极峭冷．与人寡合．而足绝小．可藏于袴中．类非人间女子．久留不去．非扈氏福也．扈生闻之．疑其妻不能容．故母言如此．未忍决绝．妾来时以白犬自随．行止饮食不暂舍．逮夜则寝床下．经一岁．妾入佛堂瞻礼．急大呼乞救．人往视之．则为犬啮断一臂．卧血中死矣．犬亦继死．李绍祖说．