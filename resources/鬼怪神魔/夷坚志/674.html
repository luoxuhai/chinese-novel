　　大观中．京师医官耿愚．买一侍婢．丽而黠．逾年矣．尝立于门外．小儿过焉．认以为母．眷恋不忍去．婢亦拊怜之．儿归告其父曰．吾母乃在某家．时其母死既祥矣．父未以为信．试往殡所视之．似为盗所发．不见尸．还家携儿．谒耿氏之邻．密访婢姓氏．真厥妻也．即佯为贩鬻者．徘徊道上．伺其出而见之．妻呼使前．与叙别意．继以泣．语人曰．此为吾夫．小者吾子也．耿闻之怒．诟责之曰．去年买汝时．汝本无夫．有契约牙侩可验．何敢尔．夫诉诸开封．迹所从来．婢昏然不省忆．但云．因行至一桥．迷失路．为牙媪引去．迫于饥馁．故自鬻．牙媪亦言实遇之于广备桥．求归就食．遂鬻以偿欠．京尹不暇究始末．命夫以余直偿耿氏．而取其妻．耿氏不伏．夫又诉于御史台．整会未竟．复失妇人．讼乃已．不一年．耿愚死．家亦衰替．