　　绍兴元年．车驾在会稽．时庶事草创．有旨禁私屠牛甚严．而卫卒往往犯禁．有水牛顶臿刃．由禹庙侧．突入城．见者辟易．厢卒虑其蹂躏．欲阑执之．为所触几死．时府治寓大善寺．牛迤逦入三门．过西廊．一马系廊下．见牛至．奋蹄蹴之．牛怒触其腹．腹裂．肠挂于角．怒愈甚．逢人则逐．径诣廷中．郡守陈汝锡方治事．牛望见乃缓行．引首悲鸣．遂卧阶下．陈令健卒为去刃傅药．兀然不动．且告以立赏捕屠者．命牵付圆通寺作长生牛．即就绁而去．与常牛无以异．后数年方死．