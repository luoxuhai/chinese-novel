　　绍兴初、四方盗寇未定．汴人王从事、挈妻妾来临安调官．止抱剑营邸中．顾左右皆娼家．不为便．乃出外僦民居．归语妻曰、我已得某巷某家．甚宽洁．明当先护笼箧行．却倚轿取汝．明日遂行．移时而轿至．妻亦往．久之．王复回旧邸访觅．邸翁曰、君去不数刻．遣车来．君夫人登时去．妾随之矣．得非失路耶．王惊痛而反．竟失妻不复可寻．后五年．为衢州教授．赴西安宰宴集．羞鳖甚美．坐客皆大嚼．王食一脔．停箸悲涕．宰问故．曰、忆亡妻在时．最能馔此．每治鳖．裙去黑皮必尽．切脔必方正．今一何似也．所以泣．因具言始末．宰亦怅然．托更衣入宅．既出即罢酒．曰、一人向隅而泣．满堂为之不乐．教授既尔．吾曹何心乐饮哉．客皆去．宰揖王入堂上．唤一妇人出．乃其妻也．相顾大恸欲绝．盖昔年将徙舍之夕．奸人窃闻之．遂诈舆至女侩家．而货于宰．得钱三十万．宰以为侧室．寻常初不使治庖厨．是日偶然耳．便呼车送诸王氏．王拜而谢．愿尽偿元直．宰曰、以同官妻为妾．不能审详．其过大矣．幸无男女于此．尚敢言钱乎．卒归之．予顷闻钱塘俞倞话此．能道其姓名乡里．今皆忘之．如西安宰之贤．不传于世．尤可惜也．