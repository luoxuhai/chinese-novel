　　邵武人黄通判．自太平州秩满．寓居句容县僧寺．寺与茅山接．一女未出适．辄有孕．父母疑与人为奸．然女常日不出．亦无男子往来其家者．密诘之．女泣曰、儿实非有遇．但每睡时．似梦非梦．必为一道士迎置静室中．邀与饮宴．且行房室之事．以至有身．久负羞恨而不敢言也．父意茅山方士所为．乃托故具斋．悉集十里内道流．使女自帷中窥之．果某观中道士．颀然秀整．类有道者．擒问之具伏．遂缚致于县．县令考其迹状．曰、某所行盖玉女喜神术也．命加械杻．囚诸狱．道士高吟数语．未绝声．黑雾四塞．对面不相睹．少顷雾散．唯五木狼藉于地．道士不见矣．饶文□□