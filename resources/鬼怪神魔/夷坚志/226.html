　　蔡定夫戡之子康．积苦寸白虫为孽．医者使之碾槟榔细末．取石榴根东引者．煎汤调服之．先炙肥猪肉一大脔．置口内．咽咀其津膏．而勿食．云此虫惟月三日以前．其头向上．可用药攻打．余日则头向下．纵有药皆无益．虫闻肉香．起咂啖之意．故空群争赴之．觉胸间如万箭攻钻．是其候也．然后饮前药．蔡悉如其戒．不两刻．腹中鸣雷．急奏厕．虫下如倾．命仆以竿挑拨．皆联成串．几长数丈．尚蠕蠕能动．举而抛于溪流．宿患顿愈．此方亦载杨氏集验中．蔡游临安．为钱仲本说．欲广其传以济后人云．