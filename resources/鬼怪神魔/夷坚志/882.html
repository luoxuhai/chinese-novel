　　常州宜兴僧妙湍．掌僧司文籍．与其辈二人．以岁暮持簿书．赴县审核．宿于庑下空室．三僧同榻．二仆在门外．已灭烛就枕．湍善鼓琴．暗中搏拊不止．二僧亦未交睫．闻有敲窗者．问之不对．以为小吏故作戏耳．少焉一声划窗甚响．僧起再明灯．即升榻．望窗纸破处．有妇人小面正可棂间．良久入卓上立．形体悉具．仅高尺余．僧唤仆不应．密相与计．此亦无足畏．俟其至前．则两人执之．一人启门呼仆入．五男子当一女鬼．便可成擒也．妇人稍下据倚坐．已与常人等．遂揭帐而登．僧始耸然如体挟冰霜．不暇施前策．妇人忽趋而下．自为掩帐．取钵便溺．其势如倾斗水．退至火边．大声吼．雷从地起．物与灯皆不见．湍琴犹在膝．惊魄定．方复起．共坐达旦．明日告邑胥．皆莫知何怪．其室今为吏舍云．