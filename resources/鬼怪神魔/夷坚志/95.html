　　绍兴二年十月．宣僧日智至台州黄岩县西乡．寓宿山寺．次日、寺僧留斋．有村民张陈二老．来请主僧施戒．张曰、某女孙佛儿．年十五．昨夕暴死．至五更将敛．其祖母不忍．抱之以泣．女欻然开目．呼曰．我通身是水．手足皆痛．问其故．曰、夜有二使来追缚我．押过叉岭．与西乡相去十余里辞不能行．遭铁椎击背两下极痛．岭下有池．池中有桥．遂令我桥上立．别见人以黑被裹两人入门内．此二使亦欲以花被裹我．曰、汝欠他家钱千五百．今当偿之．我力恳曰．容我归从祖母请钱．不许．旁绿衣人言曰．此人曾听说般若．可恕也．二使不得已．掷我水中而去．池水甚浅．我逾岸得出．遂急归．某惊异其事．即往叉岭验之．果见陈氏者、门有池．访其主翁．问曰、翁家昨日生何物．曰、犬生三子．二黑一斑．斑者为犬母衔置池中已死．独二黑者在．某具以孙女言告．仍以千五百金偿之．陈老曰．元无钱在公女处．不肯受．某自度不偿此债．小孙他日亦不免．遂率陈老来此．主僧乃为施戒．而以其金贝亲．日智问其听般若之因．乃曾同母往县中洪福寺．听景详师开堂说法．