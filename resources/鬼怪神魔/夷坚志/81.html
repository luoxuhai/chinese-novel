　　李子约撰生六子．长弥性．次弥伦、弥大．皆预乡贡未第．子约议更其名．以须申礼部．乃得易．先改第四子弥远曰正路．正路年十六．入太学．梦人告曰．李秀才．君已及第．出片纸阔二寸许．上有弥逊二字以示之．李曰．我旧名弥远．今为正路．是非我．其人曰．此真郎君也．何疑之有．辨论久之方寤．颇喜．惮其父严毅．未敢白．以告母柳夫人．夫人为言之．遂令名弥逊．而以似之为字．后数年．兄似矩尚书主曹州冤句簿．子约罢兖签就养．似之试上舍毕．亦归侍．旁报榜者一人先至．曰已魁多士．索其榜无有．但探怀出片纸．上书李弥逊三字．方疑未信．似之云．五年前所梦．岂非今日事乎．纸上广狭．字之大小．无不同．但梦中不著姓耳．必可信．已而果然．时大观戊子也．亦苏粹中说．