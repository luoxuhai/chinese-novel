　　卬州南十里白鹤山张四郎祠．盖神仙者流．山下碑甚古．字画不可识．郡人云、四郎所立以御魑魅．救疾疫．后人能辨其字者．则可学仙．青城唐耜为卬守．好游其地．冀有所遇．每立碑下摩挲读之．忽能认一字．曰、岂非某字乎．傍有人应曰、然．耜恶其儳言．叱使去．既而悔之．不见其人矣．又尝出游．逢道人立路左．作戏呼曰、使君奉赠一土镜．命从吏取之．乃顽块也．怒以为侮己．将执以归．细视其块．果耿耿有光采．始疑为异人．俄亦不知所在．唐氏至今宝此土．耜、字益大．仕至秘阁修撰．