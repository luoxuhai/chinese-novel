　　阆中人蒲大韶．得墨法于山谷．所制精甚．东南士大夫喜用之．尝有中贵人持以进御．上方留意翰墨．视题字曰锦屏蒲舜美．问何人．中贵人答曰．蜀墨工蒲大韶之字也．即掷于地．曰．一墨工而敢妄作名字．可罪也．遂不复用．其薄命如此．自是印识只言姓名云．大韶死．子知微传其法．与同郡史威皆著名．夔帅韩球．令造数千斤．愆期不能就．遣人逮之．舟覆江中．二工皆死．今所售者．皆其役所作．窃大韶名以自贵云．杜起莘说．