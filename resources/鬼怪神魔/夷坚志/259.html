　　晏元献家老乳媪燕氏．在晏氏数十年．一家颇加礼．既死．犹以时节祭之．尝见梦曰．冥间甚乐．但衰老须人挟持．苦乏使耳．其家为画二妇人焚之．复梦曰．赐我多矣．奈软弱不中用何．其家感异．嘱匠者厚以纸为骨．且绘二美婢．它日来谢曰．新婢绝可人意．今不寂寞矣．明年寒食．家人上冢归．复梦曰．向所得婢．今又舍我去．曰、何得尔．曰、初不欲言．以少年淫荡．皆为燕三诱去．家人曰、燕三、人也．安得取媪侍女曰．亦已来矣．曰、然则当为办之．不难也．明日相语皆大笑．燕三者．媪侄也．素不检．自媪死．不复闻其在亡．遣询之．果已死．遂复画二老者与之．又来致谢．盖前后五梦．而得二老婢云．