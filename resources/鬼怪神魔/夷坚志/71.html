　　承信郎叶若谷．洪州人．为铸钱司催纲官．廨舍在虔州．叶不挈家．独处泉司签厅．绍兴甲子岁正月十六日未晡时．有女子款扉而入．意态闲丽．前与叶语．初意其因观灯误至．未敢酬．恍惚闲不觉就睡．女亦至则并寝．以言挑之．阳为羞避之状．已而遂合．凝然一处子耳．良久欢甚．一老妪自外至．手持钱箧．据胡床．箕踞而坐．傍若无人．径趋床揭帐．以两手拊席曰．你两个好也．叶疑女家人．惧甚．女摇手掩叶口．令勿语．妪遂退．女迨夜分方去．自是连日或隔日一至．至必少留．叶犹以为旁舍女子．往来几两月．渐觉羸悴．继得疾惙甚．徙居就医．乃绝不至．方初见时．著粉青衫水红袴襦．既久未尝易衣．然常如新．亦其异也．若谷说．