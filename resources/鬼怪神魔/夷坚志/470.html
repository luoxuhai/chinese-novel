　　溧水人俞集．宣和中．赴泰州兴化尉．挈家舟行．淮上多蚌蛤．舟人日买以食．集见必辍买．放诸江．他日得一篮甚重．众欲烹食．倍价偿之．坚不可．遂置诸釜中．忽大声从釜起．光焰相属．舟人大恐．熟视之．一大蚌裂开．现观世音像于壳间．傍有竹两竿．挺挺如生．菩萨相好端严．冠衣璎珞．及竹叶枝干．皆细真珠缀成者．集令舟中人皆诵佛悔罪．而取其壳以归．传灯录载唐文宗嗜蛤蜊．亦睹佛像之异．但此又有双竹为奇耳．宋贶益谦说．