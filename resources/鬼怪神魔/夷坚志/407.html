　　孙仲益尚书、居毗陵．遣两仆往平江．一人暴卒于道．一人买苇席覆其尸．而归报其家．经宿至．则死者复活矣．云、方同行．下路左遗溲．遇黄衣卒持藤棒来驱曰、官唤汝牵舩．果有舩相衔．行运河中．独押我挽之．舟行如飞．不知为何处．心以谓无县文引在手．何得擅呼我．伺其小怠．挤诸河．急从故道归．至则见身在苇席下．无计可入．彷徨不忍去．乃坐于上．天将晓．行人过见而叱曰、何为独坐此．非鬼乎．竦然如失．不觉入身中乃寤．方知为死也．李耆俊说．