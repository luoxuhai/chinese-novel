　　费枢、字道枢．广都人．宣和庚子岁入京师．将至长安．舍于燕脂坡下旅馆．解担时日已衔山．主家妇嫣然倚户．顾客微笑．发劳苦之语．中夜、独身来前．曰、窃慕上客风致．愿奉顷刻之欢可乎．费愕然曰、汝何为者．何以得至此．曰、我父京师贩缯主人也．家在某里．以我嫁此店子．夫今亡．贫无以归．不能忍独宿．冒耻就子．费曰．吾不欲犯非礼．汝之情吾实知之．当往访汝父．令遣人迎汝．汝勿怨．妇人羞愧不乐去．费至京．他日过某里．得所谓贩缯者家．通名欲相见．主人曰、客何人．安得与我有故．答曰、吾蜀人费枢也．比经长安．邂逅翁女．有所托．是以来．翁蹑履出迎．曰、畴昔之夜．梦神告吾女将失身于人．非遇费秀才殆矣．君姓字真是也．愿闻其说．具以告．翁流涕拱谢曰．神言君且为贵人．当不妄．退而计其梦．果所见女之时．即日遣长子取女归而更嫁之．明年．费登科．官至大夫．为巴东守．