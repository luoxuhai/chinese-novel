　　张魏公居京师．赴客饭．以韭黄鸡子为馔．公不欲食．主人强之．不得已为食三颗．而意亦作恶．不终席而归．夜中忽足痛不可忍．秉烛照之．乃三鸡啄其足．一牡二牝．金甲大神立于旁．扣公曰、发愿否．公曰、愿尽此生不食鸡子．神曰、愿轻．公又曰、某此生不犯戒．则母氏延无量之寿．犯此者为不孝．神人颔之．倏忽间与鸡皆不见．迨晓．视啄处赤肿犹寸余．自是不复食鸡卵．