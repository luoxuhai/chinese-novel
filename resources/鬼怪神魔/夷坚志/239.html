　　唐州方城县典吏张三之妻．本倡也．凶暴残虐．婢使小过．辄以钱缒其发．使相触有声．稍怠则杖之．或以针韱爪使爬土．或置诸布囊．以锥刺之．凡杀数妾．夫畏之不敢言．后杀其子妇．妇家诣县诉．县檄尉检尸．小婢出呼曰．床下又有死者．可并验也．狱具．以倡非正堂．与平人相杀等．尸于唐州市．张自是亦病．左支皆废．涕泪出不禁．以首就桉．始得食．三年而死．既葬．为野犬啮墓．揭棺衔首．掷之县门外而去．三事皆妻叔张宗一贯道说．