　　姑苏雍熙寺．每月夜向半．常有妇人往来廊庑间．歌小词．且笑且叹．闻者就之．辄不见．其词云．满目江山忆旧游．汀洲花草弄春柔．长亭檥住木兰舟．好梦易随流水去．芳心空逐晓云愁．行人莫上望京楼．好事者往往录藏之．士子慕容嵓卿．见而惊曰．此予亡妻所为．外人无知者．君何从得之．客告之故．嵓卿悲叹．此寺盖其旅榇所在也．右二事皆见周紫芝少隐竹坡诗话．