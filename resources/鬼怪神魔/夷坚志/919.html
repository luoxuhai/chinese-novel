　　宣和中．和州一老妇人携两男．大者二十六岁．小者二十岁．云在孕皆二十四月乃生．遍体长黑毛有光采．眼睛如点漆．白处如碧云．唇朱如丹．皆善相术．尝召赴京师．婴金帛．遣归州．通判黄达如邀问相．大者曰．可至大夫与州．生六子．其半得官．黄呼长子出见．问有官否．摇其首．问寿几何．曰．将钱来．数至四十四钱．顾其弟曰．是么．弟曰．是．即与之．又相长女．问有封邑否．不对．问寿得五十三钱．相次女得二十七钱．凡阅数人．率如是而已．初无多言．是后二十余年．黄仕历御史郎．官至朝请大夫．知徽州而卒．六子．三入官．长子长女享年．如所得钱之数．次女以绍兴甲子岁．从其夫祝生赴衡山尉．溺死于江．恰二十七岁．