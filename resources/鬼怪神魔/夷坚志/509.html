　　方城县境有花山．近麦陂市．市人率钱筑道堂以处道女．村民刘姑者、弃家入道．处堂中．其女既嫁矣．一夕梦见之．泣曰、我昨与夫婿忿争．相欧击．误什户限上．蹙损两乳．已死矣．姑惊怛而寤．即下山诣女家询之．果以昨日死．扣其曲折良是．欲执婿送县．里人劝止之．曰、姑名为出家．而以一女自累．不可也．乃止．里胥亦幸无事秘不言．女冤竟不获伸．