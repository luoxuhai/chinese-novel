　　冯当可时行为万州守．郡有舞阳侯樊哙庙．民俗奉之甚谨．冯以为哙从汉高祖入蜀汉．未久即还定三秦．取项羽．未尝复西．而万州落南已深．与黔中接．非哙所得至也．是必夷祅之鬼．假托附著．以取血食尔．法不当祀．即日撤其祠．未几出视事．见伟丈夫被甲持戟．仪状甚武．坐于公庭上．冯知其怪也．叱之．掀髯怒曰、吾乃汉舞阳侯．庙食于兹地千岁矣．何负于君．而见毁撤．吾无所归．今当与君同处此．冯以所疑质责之．其人自言为真哙不已．冯奋曰、借使真樊哙．亦何足道．历诋其平生所为．不少慑．神无以为计．奄奄而灭．自是虽不复形见．然日挠其家．冯之子年七八岁．屡执缚于大木之杪．如是数月．冯用公事去郡．然后已．