　　莫子蒙在吴兴．挈家游苕溪．时六月上旬．荷华极目．饮酒啸歌．尽清赏之致．日下昃．望数里外火煜煜起．少焉渐近．阴风掠面甚冷．舟人曰、此龙神过也．宜急避之．子蒙与家人皆登岸．入小民家．坐犹未稳．大风拂溪水而过．震霆随之．飞电赫然．其去如激箭．骤雨翻盆．仅两刻许．晴云烈日如初．视向来所游处．几不可识．荷芰洗空无一存．舟陷入泥中．不可即取．所携器皿皆坏．非舟人先知．殆落危境矣．子蒙说．