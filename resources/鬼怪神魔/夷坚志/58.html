　　项宋英．温州人．宣和中．浪游婺女．乡人萧德起振为仪曹．馆之书室．与语至夜．留酒一壶．曰．我且归．不妨独酌．项方弛担疲甚．即就枕．俄有妇人至．与之言．酌巨觥以劝．意其萧公侍儿．不敢狎．不得已少饮．妇人强之使尽．项疑且恐．乃大呼．萧公之弟扩．闻之亟至．扣户问所以．妇人始去．扩入见衾席间．皆为酒沾渍．验之．则向所留酒也．明日问诸人．乃某官昔年尝殡亡女于此．项即徙室．自是不复遇．绍兴八年．试南京．馆于临安逆旅．一夕在室中．终夜如与人对语．同邸者询之．项曰．婺女所见之人．今复来矣．然亦亡它．又十年方卒．