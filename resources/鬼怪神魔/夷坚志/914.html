　　王田功．抚干建阳人．居县境之灵泉寺．寺前有田．田中有墩．墩上巨木十余株．径皆数尺．藤萝绕络．居民目为鬼魋．幽阴肃然．亦有岁时享祀者．王将伐为薪．呼田仆操斧．皆不敢往．王怒．欲挞之．不得已而行．才施数斧．木中血流．仆惧乃止．还白焉．王挞其为首者二人．曰．只是老树皮汁出．安得血．群仆知不可免．共买纸钱焚之．被发斫树．每下一斧．即呼曰．王抚干使我斫．竟空其林．得薪三千束．时绍兴十三年也．经月．王疽发于背．自言见祟物．既死．祟犹不去．众为别栽木其处以谢之．今蔚然成林．祟始息