　　许顗、字彦周．拱州襄邑人．宣和己亥、访所亲郑和叔于城北．因宿焉．梦行大路中．寒沙没足．其旁皆丘垅荆棘．有妇人皂衣素裳行田间．曰、此中无沙易行．顗往从之．足弱不能登．妇人援其手以上．月正明．无树木．弥望皆野田．麦芃芃然．妇人引顗藉草．□□□□□处有矮博台．台上有纸笔．顗题曰、闲花乱草春春有．边鸿社燕年年归．青天露下麦苗湿．古道月寒人迹稀．拍笔台上．有声惊觉．历历在目．疑其类墟墓间．事不祥也．是岁大病几死．