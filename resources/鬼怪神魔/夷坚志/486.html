　　绍兴八年十一月、常州无锡县南禅寺寓客马氏．居钟楼下．其妇产子焉．数日后一妾无故什地．起作神语．斥其亵污．曰、速徙出．不尔且有大祸．前日爨下食器破．乃我为之．汝误笞婢子矣．马氏谓为妖厉．呼僧诵首楞严咒祛逐之．厉声曰、我伽蓝正神．主钟者也．安得见迫．此钟本陈氏女子所铸．今百余年．吾守护甚谨．凡寺以钟声为号令．每鸣时．天龙毕集．而今接官亦叩击．吾以首代受之．不胜痛．盍为语寺僧．别造小钟．遇上官至则击之．脱不我信．当以未来三事为验．自此信宿有倡女来设供．继有商人刘顺施刹竿又旬日宣州僧日智道者来．设大水陆三会．智公乃十地位中人．以大慈悲作布施事．宜加敬礼．语讫寂然．马氏惧．即迁居．所谓三事者．皆如其说．县人边知常作记．