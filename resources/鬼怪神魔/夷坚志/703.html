　　刘彦适、登第归．与其弟设水陆斋于永宁寺泗州院．会散、宿院中．阇黎僧继登、督其徒收拾供具．见客户不闭．责问僮奴．皆云二刘掩关寝久矣．秉烛巡视．室空无人．衾裯亦不见．疑为它往．而三门又已扃钥．登吒曰、必华严鬼也．亟命取铃杵往访焉．先是西廊华严院一行者、合缢于院后井旁栗树上．时出为物怪．继登过西边．得遗被．及华严墙畔．又得一履．院僧熟睡．排闼而入．径趋井所．二刘果对坐井上．互举手推挹．为逊让之状．即扶以归．既醒．扣其故．曰、终夕倦局．恰登床欲寝．而行者来传阇梨之意．云夜尚早．正煎汤相待．幸可款语．遂随以行．了不知墙壁之留碍．俄闻妇人歌笑声．朱门华屋．赫然焕耀．或导使入门．念兄弟同行．义难先后．方相撝避忽冥然无所睹．非师见救．皆堕井死矣．彦适、字立道．