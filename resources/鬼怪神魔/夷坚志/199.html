　　杨大同．怀州人．未第时．随兄官下．尝与兄之小儿肩舆为戏．儿已下轿．杨揭帘．见妇人抱幼女坐轿中．大惊异．即以兄子归．急出外舍．思所以挑招之策．旋踵间妇已在卧内．笑曰、在此待子．遂与之狎．问其故．曰、我某家妇．夫行役不归．累年．以子独居．故逸而从子．子勿泄勿娶．我虽久此．外人不能知．自是与同寝食．历数月．杨颜色日枯悴．兄家疑之．亦尝闻夜榻人声．意有淫厉．呼道士以天心六丁符箓治之．妇忽变形作可畏相．欲杀杨．杨哀鸣恳拜．曰、请后不敢．遂如初．少时自垂泣辞去．曰、我乃尔三生前妻．此女尔女也．尔为商往他州．顾恋倡女不知还．我贫困不能自存．携此女赴井死．诉之帝．帝令天狱□法曰．尔逐利忘家．致妻子死于非命．虽有别善业．当登科．然终不能享．自此十年间将受报．我以前缘未断．来寻盟．今数尽当去．亦从此受生矣．出门即不见．绍兴五年．杨登科．再仕为广西帅属．以事至柳州．过灵文庙．庙祝请入谒．杨不可．祝曰、不然．神且谴怒．杨叱之．径谒太守．饮汤未毕．盏落手而仆．即死．皆云柳侯所怒．不知其向来事也．相距正十年云．傅世修说．