　　河中府老兵胡德．壮年往京西捕盗．昼过村野．遇大蛇于麦垅中．昂首疾行．麦为之靡．数卒挟枪刺杀之．其长丈许．分为十余脔．各挈提以去．德取其头挂于枪．行未远．村妇人望见．博膺迎哭曰、谁令儿轻出以速死．率家人共挽德．至所居哀诉．且买蛇头瘗之．又一客以端午日入农民家乞浆．值其尽出刈麦．方小立．闻屋侧喀喀作声．趍而视．则有蛇踞屋上．垂头檐间．滴血于盆中．客知必毒人者．默自念吾当为人除害．乃悉取血置其家齑瓮内．诣邻邸以须．良久彼家长幼负麦归．皆渴困．争赴厨饮齑汁．客饭毕．复过其门．则举室死矣．外舅为河中教授日．胡德为阍者．说此事．