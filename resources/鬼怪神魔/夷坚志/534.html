　　崇宁间．平江有狂僧．嗜酒亡赖．好作诗偈．冲口即成．郡人呼为林酒仙．多易而侮之．唯郭氏一家．敬待之甚厚．郭母病．僧与之药一盏．曰．饮不尽即止．勿强进也．已而饮三分之二．僧取其余弃于地．皆成黄金色．母病即愈．且留朱砂圆方．与其家．郭氏如方货之．遂致富．苏人有能传其诗者．曰．门前绿柳无啼鸟．庭下苍苔有落花．聊与东君论个事．十分春色属谁家．秋至山寒水冷．春来柳绿花红．一点洞庭万变．江村烟雨蒙蒙．金斝又闲泛．玉仙还欲颓．莫教更漏促．取月明回．他皆类此．