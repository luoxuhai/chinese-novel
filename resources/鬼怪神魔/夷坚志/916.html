　　溧水县石臼固阳湖中．浅处有官圩．亘八十四里．为田千顷．名曰永丰圩．政和以来．历赐蔡韩秦三将相家．绍兴二十三年四月．为江水所坏．朝廷下江东发四郡民三万修筑．时秦氏当国．州县用命督工甚整．次年四月十二日正昼．忽有巨物．浮宣江而下．蹙浪蔽川．昂首游其闲．如蛟螭之类而戴角．村民老弱．夹岸呼噪．争携罔罟篮畚．循水旁捕鱼．邑尉黄德琬．适董役见之．问其人．皆云螭龙也．或一年．或二年．或三五年．必一出．其体涎沫甘腥．故群鱼逐而啖食．但掠岸时．渔人所获无百斤以下者．是日此物穿丹阳湖而去．至岁暮．石臼湖水合．舟楫不通．月望夜．又一螭自湖中徙丹阳．声如震霆．坚冰裂开一丈二尺余．鼓浪亦高．冰破处经两日不合、乃知圩堤决溃．盖是兽所为也.