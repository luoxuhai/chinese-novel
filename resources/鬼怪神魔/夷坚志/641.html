　　密州板桥镇人．航海往广州．遭大风雾．迷不知东西．任帆所向．历十许日．所赍水告竭．人畏渴死．望一岛屿渐近．急奔赴之．登其上．汲泉甘甚．乃悉辇瓶罂之属．运水入舟．弥望皆枣林．朱实下垂．又以竿扑取．得数斛．欲储以为粮．大喜过望．眷眷未忍还．共入一石嵓中憩息．俄有巨人四辈至．身皆长二丈余．被发裸体．唯以木叶蔽形．见人亦惊顾．相与耳语．三人径去．行如奔马．嵓下大石．度非百人不可举．其留者独挈之以塞窦口亦去．然两旁小窍．尚可容出入．诸人相续奔入船．趣解维．一人来追．跳入水．以手捉船．船上人尽力撑篙．不能去．急取搭钩钩止之．奋利斧断其一臂．始得脱．臂长过五尺．舟中人邑之以盐．携归示人．高思道时居板桥．曾见之．沈公雅为予说．予甲志书昌国人及岛上妇人．乙志书长人国．皆此类也．海于天地间为物最钜．无所不有．可畏哉．