　　抚州王通判．家居疏山寺．其仆之妻少而美．寓士周舜臣．深属意焉．而不可致会．王遣人篝火扣门．邀周夜话．及开门．乃仆妻也．顾周笑．吹灯灭．相随以入．曰、非通判招君．我作意来此尔．周不胜惬适．遂留宿．明日再相逢．漠然如不识面．颇怪之．又疑与畴昔之夜所合者．肥瘠不类．至夜复来．不敢纳．坚不肯去．天未明．忽不见．周密扣寺僧．盖邻室有妇人菆柩．旋得病．月余乃愈．蔡子思教授者、闻之．特诣其室．焚香致祷．求一见．欲询乡里姓氏为谁．将为访其家．寂无所睹．