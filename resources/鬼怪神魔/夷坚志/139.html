　　左武大夫荣州刺史张琦．绍兴十六年．自建康解军职．为江东兵钤驻饶州．三年而病、琦有田在池州建德县．命使臣掌之．是岁使臣梦黄衣数人．持一朱书漆牌．云摄饶州钤辖张琦．潭州长沙知县赵伯某．既寤．意谓琦被召命．诣鄱阳庆之．琦病已笃．不得见．家人恐其梦不祥．不敢言．而琦数询其子云．赵知县到未．子谓病中谵语．不敢对．凡月余．果有赵君者．罢长沙县归．至饶泊城下．卒于舟中．琦登时亦死．