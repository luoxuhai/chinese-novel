　　乐平桐林市童银匠者．为德兴张舍人宅打银．每夕工作．有妇人年二十余岁．容貌可观．携酒肴出共饮．饮罢则共寝．天将晓乃去．凡所持器皿．皆出主人翁家．疑为侍婢也．不敢却．亦不敢言．往来月余．他人知之者．谓曰．吾闻昔日王氏少婢．自缢于此．常为惑怪．尔所见得非此鬼乎．幸为性命计．童甚恐是夜复以酒至．即迎告之曰．人言汝是自缢鬼．果否．妇人惊对曰．谁道那．遽升梁间．吐舌长二尺．而灭．童不敢复留．明日辞去．