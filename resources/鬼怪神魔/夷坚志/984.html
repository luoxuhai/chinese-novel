　　国朝故事、翰林学士草宰相制．或次补执政．谓之带入．大观三年六月八日、何清源执中登庸．四年六月八日、张无尽商英登庸．皆张台卿阁草麻．竟无迁宠．时蔡京责太子少保．张当制．诋之甚切．为搢绅所传诵．京衔之．会复相．即出张知杭州．明年六月八日、宴客中和堂．忽思前两岁宿直命相、正与是日同．乃作长短句纪其事．曰、长天霞散．远浦潮平．危栏驻目江皋．长记年年荣遇．同是今朝．金鸾两回命相．对清光频许挥毫．雍容久正．茶杯初赐．香袖时飘．归去玉堂深夜．泥封罢．金莲一寸才烧．帝语丁宁．曾被华衮亲褒．如今漫劳梦想．叹尘踪杳隔仙鳌．无聊意、强当歌对酒怎消．观者美其词而讶其卒章失意．未几以故物召还．遽卒于官．寿止四十．台卿、河阳人．吴传朋说。