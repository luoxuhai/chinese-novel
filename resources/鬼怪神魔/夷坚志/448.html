　　京师修内司兵士阚喜．以年老解军籍．为贩夫．卖果实自给．其妻汤氏、旧给事掖廷．晚乃嫁喜．宣和二年六月．喜卖瓜于东水门外汴堤丛柳间．所坐处去人居百许步．柳阴尤密．午暑方盛．行人不至．闻木杪呼小鬼．继有应之者．呼者曰、物在否．应者曰、在．如是再三．仰头周视．无所睹．惧不自安．欲归而妻馈食适至．具以事语之．妻曰、老人腹虚耳聩．妄闻之．无惧也．明日复如前．又以语妻．妻曰、然则翼日我于此代汝．汝当为我馈．汤氏、慧人也．伺其时至．闻应答声毕．遽曰、既在何不出示．即于树间掷金数十颗．银十余铤．黄白烂然．妻四顾无人．亟收置瓜篮中．未毕而喜至．惊笑曰、吾不暇食矣．喜见黄物形制甚异．疑不晓．妻曰、此褭金也．尽拾瓜皮与所坐败簟覆篮．共舁以归．仅能行百步．重不能胜．暂寄于张家茶肆中．出募有力者挈取．张氏讶其苍黄如许．发蔀见物．悉以瓦砾易之．喜夫妇不复阅视．及家始觉．妻曰、姑忍勿言．明当复用前策．尚可得也．洎坐树下．过时无所闻．乃效其呼．小鬼亦应曰、诺．妻曰、再以昨日之物来．曰、亡矣．问何故．曰、已烦卖瓜人送与张氏竟．喜将讼于官．妻曰、鬼神不我与．虽诉何益．不若谋诸张氏．张曰、物已归我．又无证验．安得取．且尔夫妇皆老而无子．多赀亦奚为．幸馆于吾门．随所用钱相给．毕此一世可也．喜乃止．张氏由此益富．徙居城北．俗呼为米张家云．鲁畤说 。