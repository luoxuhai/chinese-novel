　　刘延庆少保少孤．后丧其祖．卜葬于保安军．有告之曰、君家所卜宅兆．山甚美而不值正穴．盖墓师以为不利己．故隐而不言．若启坟时．但取其所立处．则世世富贵矣．如其言．墓师汪然出涕曰、谁为君言之．业已尔．无可柰何．葬后不百日．吾当死．君善视我家．当更为君择吉日良时以为报．某日可舁柩至此．俟见一驴骑人．即下窆．无问何时也．刘氏闻其说亦恻然．但疑驴骑人之说．及葬日．迁延至午．乃山下小民家驴生驹．毛色甚异．民负于背．将以示其主．遂以此时葬焉．越三月．墓师果死．延庆位至节度使．子光世、至太傅扬国公．刘尧仁山甫说．山甫扬公子也．