　　道士齐希庄、不知何许人．学养生．喜游名山．至王屋．乐之．不忍去．架草堂．居于燕真人岩前．山多栗、黄精、及诸果蔬可食者．以时收采给食．居三年．猴入其室．逐之不去．视人坐起百为．从傍効之．希庄大怪．忆初入山时．客教以逐猴法．取猴粪悬而击之．试用之．猴舍去．甫数日、别有大猴．如五六岁儿．垂毛至地．熟视希庄．效其动作如前．惧不敢复逐．意欲出山未决．闻有呼之者．出户．见ㄚ髻童子．黄单衣绿带．目有光．貌不全类人．问曰、麻笼山自何往．指示之．疾去如飞．直度岭壑．望之不可及．自是舍傍百物、皆夜有声．一夕大雪．晨起．见门外人迹无数．希庄发悸．不能复居．走山下得喑疾．数岁方愈．右二事皆见张文潜集