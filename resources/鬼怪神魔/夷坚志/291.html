　　绍兴二十四年正月．沈太虚虚中以吏部郎中为省试参详官．丁夜如厕．既还．书吏篝火先行．至直舍．忽惊仆地．灯即灭．沈大恐．疾声叫呼．院中人皆已寝．悉起相视．则守舍小胥．已缢于梁间．足去地五六尺．盖非人力可至．有仪鸾老兵曰．此鬼所为也．幸无遽．取数卓叠起．徐徐解缚．抉其口．以汤灌之．久而能言．曰．郎中读程文．夜过半．某与书吏假寐．有自外入．青巾布袍．如道人状者．语某曰．何为在此．以首□两旁而去．已而此吏从郎中出户．某独坐．其人复来．曰．外间大有好处．无用兀坐也．携手偕行．见门外灯烛晶荧．车马杂沓．与哄市不异．试探首隙中窥之．但觉门渐窄．眼渐暗．遂冥无所知耳．明日．默默如痴．沈遣出．经月始复常．刘共叔亲见．