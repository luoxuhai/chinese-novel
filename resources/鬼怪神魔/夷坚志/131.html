　　绍兴二十一年四月．池州建德县定林寺．桑树生李．栗树生桃．极甘美异常．鄱阳石门民张二公仆家．竹篱上生重台牡丹一枝甚大．吾家田人汪二十一家．镬内现金色莲花．有僧立其上．自四月八日至十日不退．其家以煮犬遂灭．闻自彭泽至石门民家．镬多生花．但无僧．此异所未闻也．是年雨泽及时．乡老以为大有年之祥．