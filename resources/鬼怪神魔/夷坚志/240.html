　　方城民王三．善捕蛇．每至人门．则能知其家地多少．见在某处．有为害者取食之．人目为蛇王三．方城令得一蛇．召之使食．为爪所伤．抉二齿．近村民苦毒蟒出没为害．醵金十万．命王作法以捕．王画地为三沟．语人曰．若是常蛇．越一沟即死．极不过二．如能历三沟．则我反为所噬矣．既而蛇径前无所畏．欲就王．王甚窘．亟脱袴中裂之．蛇分为两死焉．尝适麦陂村．谓富室曰．君家有巨黑蛇．方旺财不宜取．富室欲验其言．强使取之．王书片纸．命其人投于厨后墙左角水穴．呼曰．蛇王三唤汝．即急走．勿反顾．恐伤汝．其人不信．投纸毕．少留观之．则巨黑蛇已出．其人惊仆．蛇从旁径出至王所．王袖之而行．其家自是果破．予妇家居麦陂．数呼之至．建炎盗起．不知所终．或以为蛇精云．