　　宣城经戚方之乱．郡守刘龙图被害．郡人为立祠．城中蹀血之余．往往多丘墟．民家妇任娠．未产而死．瘗庙后．庙旁人家．或夜见草间灯火．及闻儿啼．久之．近街饼店．常有妇人抱婴儿来买饼．无日不然．不知何人也．颇疑焉．尝伺其去．蹑以行．至庙左而没．他日再至．留与语．密施红线缀其裙．复随而往．妇觉有追者．遗其子而隐．独红线在草间冢上．因收此儿归．访得其夫家．告之故．共发冢验视．妇人容体如生．孕已空矣．举而火化之．自育其子．闻至今犹存．荆山编亦有一事小异．