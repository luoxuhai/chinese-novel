　　高子勉荷世居荆渚．多赀而喜客．尝损钱数十万．买美妾．置诸别圃．作竹楼居之．居曰玉真道人．日游其间．有佳客至．则呼之侑席．无事．辄终日闭关．未尝时节出嬉．历数岁．当寒食拜扫．子勉邀与家人同出．辞不肯．强之至再三．则曰、主公有命．岂得终违．我此出必凶．是亦命也．子勉怪其言．但疑其不欲与妻相见．竟使偕行．玉真乘轿杂于众人间．甫出郊．上冢者纷纷．适有猎师过前．真战栗之声．已闻于外．少顷．双鹰往来掠帘外．双犬即轿中曳出之．啮其喉立死．子勉奔救已无及．容质俨然如生．将举尸归．始见尾垂地．盖野狐云．此事绝类唐郑生也．王齐贤说．