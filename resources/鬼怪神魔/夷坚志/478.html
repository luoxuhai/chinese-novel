　　庆老、字龟年、能为诗．初见李汉老参政．投贽有共看栖树鸦之句．大奇之．以为得韦苏州风味．所居北山下．山顶有横石如舟．自称舟峰．汉老更之曰石帆庵．为赋诗曰．鹑作衣裳铁作肝．老将身事付寒岩．诸天香积犹多供．百鸟山花已罢口衔．定起水沉和月冷．诗成冰彩敌云缄．山头画舸谁安楫．我欲看公使石帆．又尝访之不值．留诗曰、惠远过溪应送陆．玉川入寺不逢曦．夕阳半岭鸦栖树．拄杖寻山步步迟．其后庆老死．汉老作文祭之．曰、今洪觉范．古汤惠休．亦尝从佛日宗杲参禅．杲不印可．曰、正如水滴石．一点入不得．盖以言语为之祟云．泉州报恩寺庆书记．亦能诗．汉老称赏其一联云．人从晓月残边去．路入云山瘦处行．以为可入图画．