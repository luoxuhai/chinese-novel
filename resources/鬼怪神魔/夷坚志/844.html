　　永嘉僧如胜．与乡僧行脚至临安．憩道店．见小儿鬻卦影者．胜筮之．兆云、有玉在土中．至九月十六日当出土．儿曰、吉卦也．乡僧得兆．画官人挽弓射一僧．两矢不中．后一矢贯其足．下有龙蟠．儿不能晓．僧自推之．曰、我必将以荐作长老．至三乃効耳．又龙者君象．我且游京师．庶或幸遇．未几镇江太守具帖疏备礼．延如胜住甘露寺．正以九月十六日．乡僧亦喜．谓且继此得志．数年无所成．会杭卒陈通作乱．僧避入南山．尝出至山腰．蔽树视下．贼党数辈行峡中．仰高乱射．以搜伏兵．连发三矢．最后正中僧足．别一僧坐于傍．曰、隆上坐．乃始验卦中象．无一不应云．