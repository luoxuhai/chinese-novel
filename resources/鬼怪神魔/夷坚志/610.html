　　眉山人孙斯文、文懿公抃\曾孙也．生而美风姿．尝谒成都灵显王庙．视夫人塑象端丽．心慕之．私自言曰、得妻如是．乐哉．是夕还舍．梦人持锯截其头．别以一头缀项上．觉而摸索其貌大骇．取烛自照．呼妻视之．妻惊怖即死．绍兴二十八年．斯文至临安．予屡见之于景灵行香处．丑状骇人．面绝大．深目倨鼻．厚唇广舌．鬓发鬅鬙如虿．每啖物时．伸舌卷取．咀嚼如风雨声．赫然一土偶判官也．画工图其形．鬻于市廛以为笑．斯文深讳前事．人问者辄曰、道与之貌也．杨公全识其未换首时．曰、与今不类．蜀人目之为孙鬼脑云．