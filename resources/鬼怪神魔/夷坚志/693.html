　　南丰曾氏．为临川李氏婿．初亲迎时．舅母张氏送之．逼岁求归．李氏置酒饯别．张归而愠曰．我在李家十数日．蒙渠主礼不为薄．但临行时忽以生肉劝酒．使我心恶不可堪．人问其状．曰．羊一槃．猪一槃．鸭鸡各一槃．凡四品．槃各四巨楪．皆生物也．饤饾虽丰．岂复可食．家人亦皆咄咄曰．不谓李官人家野陋乃如此．村妇邓八[女更]．实从张为客．私语人曰．安得是事．县君岂别有所睹乎．张之夫先为光化军司理．不挈家行．久之得赴云死矣．后其子归．乃言以去腊未尽三日死．死之日．同僚随土俗具祭．用生物四大槃．其器皿名物．悉与张所见同．盖张从李氏归时．司理君始死受奠．千里影响．符契若是．异哉异哉．右二事皆李德远说．