　　明州人泛海．值昏雾四塞．风大起．不知舟所向．天稍开．乃在一岛下．两人持刀登岸欲伐薪．望百步外有篠篱．入其中．见蔬茹成畦．意人居不远．方蹲踞摘菜．忽闻拊掌声．视之．乃一长人．高出三四丈．其行如飞．两人急走归．其一差缓．为所执．引指穴其肩成窍．穿以巨藤．缚诸高树而去．俄顷间．首戴一镬复来．此人从树杪望见之．知其且烹己．大恐．始忆腰间有刀．取以斫藤．忍痛极力．仅得断．遽登舟斫缆．离岸已远．长人入海追之．如履平地．水才及腹．遂至前执舩．发劲弩射之不退．或持斧斫其手．断三指落舩中．乃舍去．指粗如椽．徐兢明叔云尝见之．何德献说．