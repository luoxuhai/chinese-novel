　　泉州都监王贵、说绍兴初．张循王驻军建康．裨校苗团练、至蒋山下踏营地．中涂无故马惊．怪之．见大蛇在桑间．以身绕树．树为之倾．伸首入井中饮水．苗不敢复进．策马欲还．循王之子十四机宜者．适领五十骑在后．苗呼曰、前有异物惊人．宜速还．机宜年少壮勇．且恃众．加鞭独前．问知其故．即引弓射之．不中．又射之．正中桑本．蛇回首著树杪．张口向人．吐气如黑雾．人马皆辟易百余步．面目无色．不三月间．苗张及从骑尽死．右四事王嘉叟说．