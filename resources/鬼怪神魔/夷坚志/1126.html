　　刘大夫子昂．为赣州兴国宰．一子年十七八岁．尝出书馆中．见醉人酣寝于阶下．令掖出、则常日在市货药道人也．明日复然．疑其异人．命扶入斋舍．揖使坐．焚香作礼．道人曰、郎年少．拜我何为．且何所求也．刘曰、某观先生必非寻常人．愿求秘术尔．道人笑探布囊．取文字三卷．缄其二．皆长二寸许．仅如指大．坚紧若木石．悉以授之．戒曰、谨守护．勿遗失．勿泄于人．先取不封一卷敬行之．余以次启视．书尽则事成矣．丁宁反复．乃去．刘大喜．退发其书．皆符箓咒术也．依法稍行之．无不立验．咒一枣置水缸中．试饮病者．无新故癃笃辄愈．请水者云集．父闻之．大以为忧．询小吏得其实．索书欲观．子不敢隐．取以示．即命焚之．火毕．室有声如雷．少顷神将数辈．如世所绘六丁力士者．涕泣辞诀．谓子昂曰、明府误矣．贤子当积功行而得道．今乃如此．何不祥甚邪．岂惟不得道．将致祸．某年受大难．不可禳也．言讫、隐不见．及期、子果死．