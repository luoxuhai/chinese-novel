　　严州东门外有丐者、坐大树下．身形垢污．便秽满前．行人过之皆掩鼻．李次仲季独疑为异人．具衣冠往拜．丐者大骂极口．次仲拱立不敢去．忽笑曰、吾有一诗赠君．即唱曰、缘木求鱼世所希．谁知木杪有鱼飞．乘流遇坎众人事．才三句复云、你却不次．仲恳求末句．又大骂．竟不成章．明年绍兴甲子岁．严州大水．郡人连坊漂溺死者甚众．而次仲家居最高．独免其祸．始悟诗意及你却不之语．次仲说．