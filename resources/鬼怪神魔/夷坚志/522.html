　　秦棣知宣州．州之何村．有民家酿酒．遣巡检捕之．领兵数十辈．用半夜围其家．民、富族也．见夜有兵甲．意为凶盗．即击鼓集邻里．合仆奴持械迎击之．巡检初无他虑．恬不备．并其徒皆见执．民以获全火盗为功．言诸县．县既知之矣．以事诿尉．尉度不可以力争．乃轻骑往．好谓之曰、吾闻汝家获强盗．幸与我共之．民固不疑也．则大喜．尽以所执付尉．而与其子及孙凡三人．同护以征．遂趋郡．棣释巡检以下．而执三人．取麻通缠其体．自肩至足．然后各杖之百．及解索．三人者皆死．棣兄方据相位无人敢言．通判李季惧．即丐致仕．明年．棣卒于郡．又明年．杨原仲厚为守．白日见数人驱一囚．杻械琅珰至阶下．一人前曰、要何村公案照用．杨初至官．固不知事缘由所起．方审之．已不见．呼吏告以故．吏曰．此必秦待制时富民酒狱也．抱成案来．杨阅实大骇．趣书史端楷录竟．买冥钱十万同焚之．赵不庮闻之李次仲．