　　陈德应橐侍郎之女．为会稽石氏妇．生一男而石生病．将终．执妻手与诀．曰．我与若相欢．非寻常夫妇比．汝善视吾子．必不嫁以报我．陈氏迟疑未应．石怒曰．好事新夫．无思故主．遂卒．陈氏哭泣悲哀．思慕瘠甚．未几．其父帅广东．挈以俱往．怜其盛年为择婿．得莆田吴璲．陈氏辞不免．遂受币．既嫁岁余．忽见其前夫至．骂曰．汝待我若是．岂可以事它人．先取我子．次及汝．至暮而子夭．逾旬．陈氏病亡．陈欢世明说．陈与吴璲善．