　　林灵素、传役使五雷神之术．京师尝苦热．弥月不雨．诏使施法焉．对曰、天意未欲雨．四海百川水源．皆已封锢．非有上帝命．不许取．独黄河弗禁而不可用也．上曰、人方在焚灼中．但得甘泽一洗之．虽浊何害．林奉命即往上清宫．饬翰林学士宇文粹中涖其事．林取水一盂．仗剑禹步．诵咒数通．谓宇文曰、内翰可去．稍缓或窘雨．宇文出门上马．有云如扇大．起空中．顷之如盖．震声从地起．马惊而驰．仅及家．雨大至．迅雷霆．逾两时乃止．人家瓦沟．皆泥满其中．水积于地尺余．黄浊不可饮．于禾稼殊无所益也．洪庆善说．