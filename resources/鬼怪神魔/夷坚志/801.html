　　韩公裔太尉．绍兴中．以观察使奉朝请．暴得疾．太上皇帝念藩邸旧人．遗御医王继先诊之．曰、疾不可为也．时气息已绝．举家发声哭．继先回奏．命以银绢各三百赐其家．临就木．适草泽医过门．呼曰、有偏僻病者道来．韩氏诸子试延人．医眡色切．针其四体至再三．鼻息拂拂．微能呻吟．遂命进药．逗晚顿苏．明日具奏．归所赙．复赐为药饵费．宗室中善谑者．至相戏曰、吾家贫如许．若如韩太尉死得一番．亦大妙．后韩至节度使．又三十年乃卒．