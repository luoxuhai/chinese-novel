　　郝光嗣为广州录事参军．有魅挠其家．房闼庖湢．无不至也．尝火作于衣笥．郝往救焚．手皆焦灼．告身一通．但存字及印．余皆爇焉．朝服衣裘．悉穿穴不可著．一日发印欲用．封鐍宛然．而中无有矣．始犹命巫考治．久而不效．则扫一室．严香火事之．凡失印二十许日．广之官吏待禀俸者需粮料．印未得．咸以为苦．忽闻如大石坠于所事室中．三击几而止．视之印也．初郝氏以几不佳．蒙以白纸．盖施三印于几上而去．自是七日郝生死．其家徙出．魅随之不置．迨北归乃已．时绍兴二十年．三事皆谢芷茂公说．