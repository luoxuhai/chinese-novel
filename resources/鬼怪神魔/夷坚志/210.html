　　邵武威果卒陈升．嗜酒．尝大醉．感其身世微贱．叹曰．何日脱此厄．少顷．如梦非梦．有人告曰．明日为官人．何叹也．升明旦醒．能忆其语．曰、鬼神戏我如此．我何从得官．其日薄暮．欲至军校之舍．闻一卒与军校耳语．卒既出．升随其后．与俱至酒家饮．又与之钱．稍醉．问之曰．尔适告管营何事．卒具以语之．曰、营中某人等谋乱．欲以夜半烧谯门．伺太守出救火．即杀之为变．升亟与之同谒军校．三人偕列名．走告于郡．郡守亟召兵官．密将他营兵如状中人数．捕之皆获．狱具悉斩之．告者皆得官．升为承信郎．时绍兴十三年．