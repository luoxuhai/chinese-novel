　　绍兴丁巳岁．伪齐济州通判黄塍．死三日复苏．言有数人追之．往一公庭．见服绯绿人坐云．差汝押僧五百人至五台．吾辞以家贫多幼累．不可行．左右吏前曰．可差李主簿代之．兼它非晚自有差使．复遣元追人送归．故得活．后两日．本州山口县报帅司差李主簿赴州点视钱粮．舍县驿中．一夕落枕暴亡．塍心知其代己死．为尽送终之礼．居一岁．忽沐浴易衣．告妻子曰．今当别汝．缘官中差我往天台取经．我平生得力者．缘看了华严经一遍．语迄．瞑目而逝．