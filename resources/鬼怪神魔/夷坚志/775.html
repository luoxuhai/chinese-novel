　　王德少保．葬于建康数十里间．绍兴三十一年．其妻李夫人以寒食上冢．先一夕宿城外．五鼓而行．至村民家．少憩．天尚未明．民知为少保家．言曰、少保夜来方过此．今尚未远．夫人惊问其故．答曰、昨夜过半．有马军数十过门．三贵人下马叩户．以钱五千．买谷秣马．良久乃去．意殊不款曲．密询后骑．曰、何处官人欲往何地．骑曰、韩郡王、张郡王、王少保．以番贼欲作过急．领兵过淮北捍御也．夫人命取所留钱．乃楮镪耳．伤感不胜情．祀毕还家．得疾而卒．是年四月．予在临安．闻之于媒妪刘氏．不敢与人言．但密为韩子温道之．及秋来．虏果入寇．