　　郑公肃右丞雍侄某．家于拱州．时京东饥．流民日过门．有妇人尘土其容．而貌颇可取．郑欲留为妾．妇人曰、我在此饥困不能行．必死于是．得为婢子幸矣．乃召女侩立券．尽以其当得钱．为市脂泽衣服．妇人慧而丽．郑嬖之．凡数月．一夕大雷雨．闻寝门外人呼曰．以向者妇人见还．此是饿死．数不当活．郑初犹与问答．已而悟其怪．拒不应．旦而念之．欲遣去．又恋恋不忍．计未决．他夜扣门者复至．郑骂曰．何物怪鬼敢然．任百计为之．我终不遣．相持累夕．妇人忽苦齿痛．通夕呻吟．天明视之．已生齿三重．极聱牙可畏．郑氏皆惧．即日遣出．形状既异．无复有敢取之者．竟死于丐中．会稽唐门先信道．郑出也．云少时闻母言云．然而失其舅名．