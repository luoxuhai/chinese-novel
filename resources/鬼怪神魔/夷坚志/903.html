　　中散大夫史忞．自建康通判满秩．还临安盐桥故居．独留虞候一人．尝与俱出市．值卖火麀鸭者甚类旧庖卒王立．虞候亦云无小异．时立死一年．史在官日．犹给钱与之葬矣．恍忽间已拜于前．曰、仓卒逢使主．不暇书谒．遂随以归．且献柈中所余一鸭．史曰、汝既非人．安得白昼行帝城中乎．对曰、自离本府即来此．今临安城中人．以十分言之．三分皆我辈也．或官员．或僧．或道士．或商贩．或倡女．色色有之．与人交关．往还不殊．略不为人害．人自不能别耳．史曰、鸭岂真物乎．曰、亦买之于市．日五双．天未明．赍诣大作坊．就釜灶燖治成熟．而偿主人柴料之费．凡同贩者亦如此．一日所赢．自足以糊口．但至夜．则不堪说．既无屋可居．多伏于屠肆肉案下．往往为犬所惊逐．良以为苦．而无可奈何．鸭乃人间物．可食也．史与钱两千遣去．明日、复以四鸭至．自是时时一来．史窃叹曰、吾人也．而日与鬼语．吾其不久于世乎．立已知之．前白曰．公无用疑我．独不见公家大养娘乎．袖出白石两小颗．授史曰、乞以淬火中．当知立言不妄．此媪盖史长子乳母．居家三十年矣．史入戏之曰、外人说汝是鬼如何．媪曰、六十岁老婢．真合作鬼．虽极忿愠．而了无惧容．适小妾熨帛在旁．史试投石于斗中．少顷焰起．媪颜色即索然．渐益淡浅．如水墨中影．忽寂无所见王立亦不复来．予于丙志载李吉事．固已笑鬼技之相似．此又稍异云．朱椿年说．闻之于史倅．