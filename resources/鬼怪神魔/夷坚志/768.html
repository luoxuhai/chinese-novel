　　户部员外郎阮阅．江州人．宣和末、为郴州守．子妇以病卒．权殡于天宁寺．阮将受代．语其子曰、吾老矣．幸得解印还乡．老人多忌讳．不暇挈妇丧以东．汝善嘱寺僧守视．他日来取之可也．子不敢违．是夜阮梦妇至．拜泣曰、妾寄殡寺中．是为客鬼．为伽蓝神所拘．虽时得一还家．每晨昏钟鸣．必奔往听命．极为悲苦．今不获同归．则永无脱理．恐以榇木为累．乞就焚而以骨行．得早窆山丘．无所复恨．阮寤而感动．命其子先护柩还江州营葬．是夜梦子妇来谢云．