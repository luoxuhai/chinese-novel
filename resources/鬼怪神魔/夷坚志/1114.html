　　温州民谢生母老病不肯服药．以夏月思生柑．不啻饥渴．谢生抟手无策．家有小园种此果．乃夜拜树下．膝为之穿裂．诘旦、已累累结丹实数颗．跪摘以奉母．食之痼疾遂瘳．闻者传为孝感．远近士大夫争赋诗词．歌诵其美．目曰灵柑诗轴．郡守王溉巽泽．诒书它邦．夸广其事．惜不上诸朝．揭之史策．使继姜诗孟宗之芳尘．以示不朽．时淳熙十四年也．