　　泉州南安县金溪渡．去县数里．阔百许丈．湍险深浚．不可以为梁．旧相传谶语云、金溪通人行．状元方始生．郡人皆欲副其谶．姓金者多更名通行．姓方者更名始生．然莫有应者．江给事常、自京师丁母夫人忧．归泉南．建炎丁未．卜墓地于渡之南岸．工役者日有履险之劳．南安宰事江公谨甚．命暂联竹筏为小桥．仅可轻单往来．未几复为水所坏．是年实生梁丞相．所谓通人行之语．其应如是．