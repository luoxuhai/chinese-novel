　　张渊道．绍兴五年为右司郎官．兵士范友居于门侧．其妻以九月二十四日死．已敛而未盖棺．翌日五鼓．张六参入朝．方传呼．范妻忽自棺中举手撼其夫．夫惊问之．曰、适有数鬼来此．一判官绿袍．满面皆猪毛逆生．问我踪迹．答云、夫范友．本黄河埽岸兵士．因张郎官入西川．差为水手．后从至行在．今为院子．判官颔之．方徘徊间．忽闻人呼右司来．诸鬼皆奔散．独判官叹恨曰．收气不尽矣．方出门去．犹未远也．妻复起能饮食．又十日竟死．