　　衢州人郑某．幼旷达能文．娶会稽陆氏女．亦姿媚明爽．伉俪绸缪．郑尝于枕席间语陆氏曰．吾二人相欢至矣．如我不幸死．汝无复嫁．汝死我亦如之．对曰．要当百年偕老．何不祥如是．凡十年．生二男女．而郑生疾病．对父母复申言之．陆氏但俯首悲泣．郑竟死．未数月而媒妁来．陆氏与相周旋．舅姑责之．不听．才释服．尽携其资．适苏州曾工曹．成婚才七日．曾生奉漕檄．考试它郡．行信宿．陆氏晚步厅屏间．有急足拜于庭．称郑官人有书．命婢取之．外题示陆氏三字．笔札宛然前夫手泽也．急足已不见．启缄读之．其辞云．十年结发夫妻．一生祭祀之主．朝连暮以同欢．俸有余而共聚．忽大幻以长往．慕何人而辍许．遗弃我之田畴．移资财而别户．不恤我之有子．不念我之有父．义不足以为人之妇．慈不足以为人之母．吾已诉诸上苍．行理对乎幽府．陆氏叹恨．不意三日而亡．其书为郑从弟甸所得．尝出示胡翛然．