　　成都郫县人王道亨．七岁知丹青．用笔命意．已有过人处．政和中．肇置画学．用太学法补试四方画工．道亨首入试．试唐人诗两句为题．曰、胡蝶梦中家万里．子规枝上月三更．余人大率浅下．独道亨作苏属国牧羊北海上．被氊杖节而卧．双蝶飞舞其上．沙漠风雪羁栖愁苦之容．种种相称．别画林木扶疏．上有子规．月正当午．木影在地．亭榭楼观．皆隐隐可辨．曲尽一联之景．遂中魁选．明日进呈．徽宗奇之．擢为画学录．又学中尝以六月杖藜来石路．午阴多处听潺湲为题．余人皆画高木临清溪．一客对水坐．有一工独为长林绝壑．乱石磴道．人立于树阴深处倾耳以听．而水在山下．目未尝睹也．雅得听潺湲之意．亦占优列．