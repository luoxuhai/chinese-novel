　　无为君指使李遇．迎新郡守于城西．既行十余里．闻尚远．遂还家．忽百许小儿从路旁出．皆始四五岁．大呼而前．合围击之．李初不惧．与相欧．每奋拳必十数辈仆地．然才仆即起．已散复合．如是数四．有跃而登肩取巾搊发者．李益窘．走不可脱．且击且前．一老叟布袍草屦．不知自何来．厉声咄曰、此官人常持法华经．若损他．岂不累我．叱令退．小儿遂散．老人亦不见．李回及门不能行．门卒扶以归．至家惛不醒．诸子揭衣视．但青痕遍体．即就其处招魂．呼僧诵经．涉半年余．始策杖能出．老人疑为土地神云．时绍兴二十八年也．