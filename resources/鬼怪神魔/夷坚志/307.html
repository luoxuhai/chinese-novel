　　建康都统制王权．微时好射．弩矢不虚发．绍兴初．从韩咸安世忠往建州征范汝为．尝挟弩往山间．望树上有鹊巢．即射之．不知其中与否也．闻有人在其后言曰．使汝眼为箭所中．当如何．反顾无所见．权悟其异．亟登木视之．一鹊中目．宛转巢内即死．权惊悔．拔佩刀碎其弩．未几与贼战．流矢集于鼻眦之间．去眼不能以寸．病金创．久之乃愈．韩王子彦直子温说．