　　宗立本．登州黄县人．世世为行商．年长未有子．绍兴戊寅盛夏．与妻贩缣帛．抵潍州．将往昌乐．遇夜驾车于外．就宿一古庙．数仆击柝持仗守卫．明旦．蓐食讫登涂．值小儿可六七岁．遮拜于前．语言獧利可喜．问其谁家人．自那处来．对曰．我昌邑县公吏之子也．亡父姓名是王忠彦．与母氏俱化去．鞠养于他人．将带到此．潜舍我而去．兹无所归．必死于狼虎魑魅矣．立本拊之曰．肯从我乎．又再拜感泣．遂收而育之．命名曰神授．儿性质警敏．每览读文书．一过辄忆．又能把巨笔作一丈阔字．篆隶草不学而成．见名贤古帖墨迹．稍加摹临．必曲尽其妙．立本盖市井小民耳．遽弃旧业而携此儿行游．使习路岐贱态．藉以自给．后二年之春．至济南章丘．逢一胡僧．神貌杰．指儿谓立本曰．尔在何处拾得来．立本瞠曰．吾妻实生之．奚乃轻妄发问．僧笑曰．是吾五台山五百小龙之一也．失之三岁矣．方寻访见之尔．久留定掇大祸．吾已密施法禁．彼亦无所复肆其虐．于是索水喷噀．立化为小朱蛇．盘旋于地．僧执净瓶呼神授名．蛇即跃入其中．僧顶笠不告而去．立本夫妇思念．久而不忘．淮东钤辖王易之．亲睹厥异．