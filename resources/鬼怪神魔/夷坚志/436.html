　　濮州王老志先生．以道术知名．濮有士人．饶口辩．欲以语穷之．往造焉．其居四面环以高墉．但开狗窦出入．士人匐匐就之．方谈词如云．忽地下旋涡坼．俄已盈尺．中有鳞甲如斗大．先生谓客曰、子亟归．稍缓必致奇祸．士人遽出．行未五里．雷电雨雹倏起．马踡局不行．偶得一土室．入避之．望先生庵庐．百拜乞命．仅得脱．其他事多见于蔡绦国史后补．