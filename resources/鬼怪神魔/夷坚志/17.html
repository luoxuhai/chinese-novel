　　京师民石氏．开茶肆．令幼女行茶．尝有丐者病癫．垢污蓝缕．直诣肆索饮．女敬而与之．不取钱．如是月余．每旦择佳茗以待．其父见之．怒不逐去．笞女．女略不介意．供伺益谨．又数日．丐者复来．谓女曰．汝能啜我残茶否．女颇嫌不洁．少覆于地．即闻异香．亟饮之．便觉神清体健．丐者曰．我吕翁也．汝虽无缘．尽食吾茶．亦可随汝所愿．或富贵或寿皆可．女小家子不识贵．止求长寿．财物不乏．既去．具白父母．惊而寻之．已无见矣．女既笄．嫁一管营指挥使．后为吴燕王孙女乳母．受邑号．所乳女嫁高遵约．封康国太夫人．石氏寿百二十岁．