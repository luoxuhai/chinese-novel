　　俞一郎者．荆南人．虽为市井小民．而专好放生．及装塑神佛像．绍熙三年五月．被病危困．为二鬼卒拽出．行荒野闲．遂至一河．见来者甚众．皆涉水以度．独得从桥到彼岸．别有鬼使引飞禽走兽万计．尽来迎接．稍抵前路．又遇千余僧．及一门楼．使者导入．望殿上十人列坐．著王者之服．问为何所．曰．地府十王也．判官两人．持文簿侍侧．俄押往殿下．检生前所为．王者问有何善业．可以放还．判官云．此人天年尚余一纪．并有赎放物命．已受生人身者三千余．合增寿二纪．王遂判俞一本寿只六十三岁．今来既增二纪．日下差童子押回．俄两青衣童引行青草路．至一缺墙．推其背使过．不觉复活．左手掌内有朱字数行．不可认．盖批判语也．