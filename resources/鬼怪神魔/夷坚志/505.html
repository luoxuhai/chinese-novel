　　陈晦叔辉为江西漕．出按部．舟行过吴城庙下．登岸谒礼不敬．至晚有风涛之变．双桅皆折．百计救护．仅能达岸．明日发南康．舩人白当以猪赛庙．晦叔曰．观昨日如此．敢爱一豕乎．使如其请以祀．而心殊不平．舩才离岸．则风引之回．开阖四五．自旦至日中乃能行．又明日抵大孤山．舩人复有请．晦叔怒曰、连日食吾猪．龙亦合饱．鼓桌北行不顾．才数里．天地斗暗．雷电风雨总至．对面不辨色．白波连空．巨龙出水上．高与樯齐．其大塞江．口吐猛火．赫然照人．百灵秘怪．奇形异状．环绕前后．不可胜数．舟中人知命在顷刻．各以衣带相缠结．冀溺死后．尸易寻觅．殿前司拣兵将官牛信．从吏在别舫．最惧俯伏板上．见一人白发不巾．当顶栉小髻．谓曰无恐．不干汝事．晦叔具衣冠拜伏请罪．多以佛经许之．龙稍稍相远．遂没不见．暝色亦开．篙工怖定再理楫．觉其处非是．盖逆流而上．在大孤之南四十里矣．初未尝觉也．南昌宰冯羲叔说．