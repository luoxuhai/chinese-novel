　　福州城南禊游堂下．有公莲池数十亩．民金四榷其利．其居在南台．去池七里．虑有盗．每夕辄往巡逻．尝遇一人行支径中．诘之．曰、我以事它适．偶夜归耳．时已二鼓．金素有胆．视其举措不类人．又非人所常行路．乃好谓之曰．我家在江南．偶饮酒多觉醉．不可归．欲与汝相负．汝先自此负我至合沙门．去城二里我乃负汝至马铺．去城四里汝复负我过浮桥．其人欣然如所约而去．至马铺欲下．金执之甚急．连声呼家人烛火来视．已化为一老鹞．乃缚而焚之．