　　李伯纪丞相少弟季言纶云．福州有道人．无他技．独传相神仙之术．曰．有道之士．所以异于人者．眼碧色也．尝于市中见老叟．须发如雪．而两脸红润．瞳子深碧．窃迹其所往．正在一客邸中．明日．徙就之．执弟子礼甚谨．同室而居．凡岁余．邈然无所契．一夕寒甚．叟起将便旋．为捧溺器以进．叟讶其暖．答曰．惧冷气伤先生．置诸被中尔．叟大感异之．曰．吾不知子之有心如此．其可不以实告．吾乃汉庄君平也．行天下千岁矣．未见有如子者．探囊取一书授之．曰．读此可得道．天明叟出．遂不归．其书乃五言诗百篇．皆修身度世之说．季言颇能诵之．今但记其语云．事业与功名．不直一杯水．又云．独立秋江水．三句而已．道人留闽．久之亦不见．