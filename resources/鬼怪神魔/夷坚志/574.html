　　成都人承信郎王祖德．绍兴三十一年．来临安．得监卬州作院．既之官矣．闻虞并甫以兵部尚书．宣谕陕西．即求四川制置司檄．以禀议为名．往秦州上谒．未及用．以岁六月客死于秦．虞公遣卒护其柩．且先以讯报其家．王氏即日发丧哭．设位于堂．既而柩至．蜀人风俗重中元节．率以前两日祀先．列荤馔以供．及节日．则诣佛寺为盂兰盆斋．唯王氏以有服．但用望日就几筵办祭．正行礼未竟．一卒抱胡床从外入．汗流彻体．曰．作院受性太急．自秦州兼程归．凡四昼夜抵此．将至矣．俄而六人荷一轿至．亦皆有悴色．轿中人径升于堂．据东榻坐．乃祖德也．呼其妻语曰．欲归甚久．为虞尚书苦留．近方得脱．行役不胜倦．传闻人以我为死．欲坏我生计尔．当已信之．妻曰．向接虞公书．报君没于秦．灵輀前日已至．何为尔．始笑曰．汝勿怖．吾实死矣．吾闻家中议卖宅．宅乃祖业也．安得货．吾所宝黄筌郭熙山水李成寒林凡十轴．闻已持出议价．吾下世几何时．未至穷乏．何忍遽如是．吾思家甚切．无由可归．今日以中元节冥府给假．故得暂来．然亦不能久．又呼所爱婢子．恩意周尽．是时一家如痴．不能辨生死．忽青烟从地起．跬步不相识．烟止寂无所见．关寿卿耆孙馆于夹街之居．见户外扰扰．亟往视之．已灭矣．