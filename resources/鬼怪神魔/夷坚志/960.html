　　何文缜丞相．初自仙井来京师．过梓潼．欲谒张王庙而忘之．行十里始觉．亟下马．还望默祷再拜．是夕梦入庙廷．神坐帘中．投文书一轴于外．发视之．全类世间告命．亦有词语．觉而记其三句云．朕临轩策士．得十人者．今汝然为举首．后结衔具所授官．何公思之．廷试所取．无虑五百．而言十人．殆以是戏我也．及唱第果魁多士．第一甲元放九人．既而傅崧卿以省元升甲．遂足十数．盖梦中指言第一甲也．所得官正同．叶石林书此．