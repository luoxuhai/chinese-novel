　　叶审言枢密．未第时．与衢州士人马民彝善．民彝素清贫．后再娶峡山徐氏．以赀入．因此颇丰赡．称其妻为十八婆．绍兴三十二年．叶公自西府奉祠．归寿昌县故居曰社墈．时方冬日．有两村夫荷轿．舆一老妇人．自通为马先生妻来相见．叶公命其女延之中堂．视其容貌．昔肥今瘠．绝与十八婆不类．问其故．答曰．年老多事．形骸销瘦．无足怪者．皆疑之．扣其仆．仆曰．但见从店中出．指令来此．不知所自也．叶氏客徐钦邻．观此妪面色枯黑．觉其非人．又从行小奴．携装匣在手．皆纸所为．已故弊．乃送死明器耳．大呼而入．曰．此鬼也．逐出之．妪犹作色曰．谓人为鬼．何无礼如是．既出门．轿不由正道．而旁入山崦间．遂不见．数日后民彝至．言其妻盖未尝出也．钦邻说．