　　豫章之南数十里生米渡．乾道元年三月八日、有僧晨济．将登岸．谓津吏曰、少顷见黄衫五人荷笼而至者．切勿使渡．渡则有奇祸至．取笔书三字．似符而非．了不可识．其文曰、(车足)□□．以授吏．曰、必不可拒．当以此示之．语毕而去．吏不甚信也．然私怪之．至午．果有五黄衣．如府州急足者．各负两箬笼．直前登舟．吏不许．皆怒骂．殆欲相欧击．良久不解．吏乃取所书字示之．五人者、一见狼狈反走．转眼失所在．委十笼于岸浒．发之．中有小棺五百具．吏焚棺而传其符．豫章人家家图祀之．是岁江浙多疫．唯此邦晏然．识者谓五人乃瘟部鬼也．予过江州及衢州．见土人言各不同．竟未知孰是．余增礼说．