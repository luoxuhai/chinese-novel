　　邛州李大夫之孙．元夕观灯．惑一游女．随其后不暂舍．女时时回首微笑．若招令出郭．及门外．又一男子同途．适素所善者．以为得侣．窃自喜．徐行至江边．男子忽舍去．女不从桥过．而下临水滨．李心犹了然．颇怪讶．亟往呼之．女从水面掩冉而返．逼李之身．环绕数四．遂迷不顾省．乃携手凌波而度．径入山寺中．趍廊下曲室．屋甚窄．几压其背．不胜闷．极声大呼．寺僧固知所谓．秉炬来访．盖谁家妇菆堂．李踞卧于上．如欲入而未获者．僧识之曰．此李中孚使君家人也．急扶掖诣方丈．灌以药．到明稍苏．送之归．凡病弥月始愈．司马汉章云、乃其妻鲜于夫人之外弟也．