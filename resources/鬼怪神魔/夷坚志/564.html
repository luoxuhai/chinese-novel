　　江浙之俗信巫鬼．相传人死．则其魄复还．以其日测之．某日当至．则尽室出避于外．名为避煞．命壮仆或僧守其庐．布灰于地．明日视其迹．云受生为人为异物矣．鄱阳民韩氏妪死．倩族人永宁寺僧宗达宿焉．达瞑目诵经．中夕．闻妪房中有声呜呜然．久之渐厉．若在瓮盎间．蹴蹋四壁．略不少止．达心亦惧．但益诵首楞严咒．至数十过．天将晓．韩氏子亦来．犹闻物触户．声不已．达告之故．偕执杖而入．见一物四尺．首戴一瓮．直来触人．达击之．瓮即破．乃一犬．呦然而出．盖初闭门时．犬先在房中矣．瓮有．伸首呧之．不能出．故戴而号呼耳．谚谓疑心生暗鬼．殆此类乎．宗达说