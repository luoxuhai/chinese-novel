　　兴化人陈忱．崇宁中．以上书得罪．送德安府学自讼斋．与郡士刘李二生同榻．李在内．陈居中．刘最处外．一夕刘觉．体畔甚热．见一物．如茜被包裹卧其旁．大惧．明夜先二人未寝．径趋床内．与李易位．李所睹亦然．皆不敢言．至夜争据便处．陈曰．岂有所畏邪．我请尝之．既寝．闻户外叹息声．若欲入而不敢者．他夕陈先就枕．刘奏厕方来．不得已复居外．见如前时．始以实告陈．陈奋然以身当之．复闻有声．即大呼而出．其物踉蹡越窗外．至巴蕉丛而灭．明日尽伐去蕉．又穿地丈余．无所得．自是怪遂绝．咸疑为巴蕉精云．黄子亨彦质说．黄德安人也．