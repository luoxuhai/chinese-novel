　　鄱阳孝诚乡民王三一者．初其父母自买香木棺二具以备死．王易以信州之杉．已而又货之．别易株板．及母死．则又欲留株板自用．但市松棺敛母．既葬旬日．为雷击死．侧植其尸．或走报厥子．子急往哭．且扶尸仆地．正日中．震雷起．忽挈子往佗处．约相去五里许．洎复回．父已复倒立矣．凡两瘗之．皆震出．遂斫棺一窍．表以竹而掩之．始得宁．