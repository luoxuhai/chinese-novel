　　袁从政、宜春人．绍兴庚辰登第．调郴县尉．先是筠州上高陈氏女新寡．来归以妻袁．夫妇相欢．尝有彼此勿相忘．一死则生者不得嫁娶之约．既之官．未满秩．陈亡．不能挈柩归．但殡道旁僧舍之山下．再调桂阳军平阳丞．遂负前誓．更娶奉新涂氏女．相与赴平阳．道由是寺．同年有官于彼者、为具召之．才就坐．见故妻从外来．戟手骂云、平生之誓云何．今反负约邪．不舍汝矣．袁但向空咄咄．如与人言．又呼从史令回城隍牒．史骇愕漫应云、已回牒了．袁终席不复顾主人．不告而起．归与涂氏说其详．中夜发狂出走．涂追照以烛．袁吹灭之．竟赴井死．