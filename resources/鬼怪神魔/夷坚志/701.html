　　饶州道士曹与善．政和中．以道学上舍．贡于京师．与河北李陶真道人相识．李好吹铁笛．盖放浪不羁之士也．曹后归乡里．宣和三年．为神霄宫副．李从京师来见之．有一马、置于四十里店民家．时以荐福寺为宫．每吹笛宫门．则马不烦仆御而自至．往来月余．一旦告别．会曹入城．李来不相值．彷徨良久．顾道童周永真．索笔砚．题诗壁间云、一别仙标历四春．神霄今复又相亲．炉中气候丹初熟．匣里光芒剑有神．未驾鸾舆朝碧落．且将踪迹傲红尘．乘风暂过羌庐去．异日相期拜紫宸．书其后曰、潜真散．人潇湘访曹副宫不遇留题．方掷笔．曹适归．永真以告．而李已不知所在矣．明年．一客白袍皂绦．甚古．入曹之室．视壁间字．问谁所书．永真言李陶真先生也．客笑曰、九百汉．亦索笔书对壁．自称道人李抱一．云、一粒金丹续命基．算来由我更由谁．神龟移入云端去．彩凤抟归地母骑．溟涬浪中求白雪．昆仑山里采琼枝．只消千日工夫足．养个长棱八角儿．书毕即去．后三年．又有姓崔者来．读二诗大笑．时永真亦在傍．崔瞪眡移时．咄曰、汝师曾食肉乎．曰、然．曰、非汝买与之耶．安得如是．连捽其耳．复掴之仆地．径趋出．初永真性蒙钝．及是觉聪明颇开．后易名彦昭为道士．二李之诗、尝刻石于宫．靖康中．神霄废复为荐福．石为僧所毁．曹与善至八十五岁．乾道四年方卒．周说