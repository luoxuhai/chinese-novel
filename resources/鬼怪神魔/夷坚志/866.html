　　豫章狂妇刘三娘．病心疾．每持二木棰相敲击．终日奔走于市．衣服蓝缕垢污．好辱骂人．夜或宿祠庙中．虽有子为兵．然视之泊如也．宋镇□枢密朴独识为异人．张如莹尚书澄作守．常呼入府舍．留三两夕．与饮食．或弃廷下．或遗矢被中．久之忽告常所往来者．曰、某日吾当死．已而果然．其子瘗诸野．后半年．郡驶往长沙见之．击棰如故．驶惊问曰、三娘尔死矣．那得在此．笑曰、寄语吾儿．在此甚安．再三问不对．亦不复再见．归语其子．发视窆处空空然．