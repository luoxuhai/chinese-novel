　　张孝纯有孙．五岁不能行．或告之曰．顷淮甸间一农夫．病腿足甚久．但日持观世音名号不辍．遂感观音示现．因留四句偈曰．大智发于心．于心无所寻．成就一切义．无古亦无今．农夫诵偈满百日．故病顿愈．于是孝纯遂教其孙及乳母斋洁持诵．不两月．孙步武如常儿．后患腿足者诵之皆验．又汀州白衣定光行化偈亦云．大智发于心．于心何处寻．成就一切义．无古亦无今．凡人来问者．辄书与之．皆于后书赠以之中四字．无有不如意．了不可晓．