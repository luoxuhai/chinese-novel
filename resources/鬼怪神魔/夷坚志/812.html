　　张外舅寓无锡．买隙地数亩．营邸舍．方役士工．老兵刘温、戏拈块绐众．曰、我正获黄金一块．众争观之．非也．笑而掷之．乃真得金玦一双于碎土中．卖得钱数千．即日感疾．半年乃愈．时张氏居南禅寺．鬼降于紫姑箕上．书灰曰、我乃公家所营邸处士中人也．名曰小红．居于西门．姊妹二人．吾父为饼师．不幸后母无状．虐遇我．我二人不能堪．皆自经死．今我重不幸．朽骨为公隶人所坏．圹中物可直万钱．刘老翁悉取之．我无所归．今只在牕外胡桃树下．依公家以居不可复去矣．人曰、汝坐后母以死．胡不求报耶．曰、己诉于天．既报之矣．许以佛经不肯受．人曰、大仙方至、汝安得久此．答曰．如是且归树下．续当复来．张氏多赂以佛事．及焚钱设馔祭之．乃绝．