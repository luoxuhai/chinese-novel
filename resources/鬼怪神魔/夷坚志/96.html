　　平江城中草桥屠者张小二．绍兴八年．往十五里外黄埭柳家买狗．狗见张屠、有喜色．直前拖之．张提其耳．以度轻重．用钱三千得之．狗不待束缚．径随张归．至齐门外．惧其逸．方以索絷之．狗忽人言曰．我乃尔父．又不欠尔债．不可杀我．张醉且困．不省其言．遂以归．令妻具饭．狗又告其妻曰、新妇来．我乃阿翁也．七八年不见尔夫妻面．今幸得归．只欠柳家钱三千．已偿了．切不可杀我．尔夫寿甚短．只一二年．宜急改业．后世不可为人矣．我觉饥甚．可持饭来．妻急以其夫饭分半与之．夫不知也．夫食毕复索．则已无．甚怒．妻曰．分一半与阿翁食矣．具以狗言白夫．始大惧．留饲养．不敢杀．三日后出至蒋氏家啮人．为所杀．张屠遂改业为卖油家作仆云．