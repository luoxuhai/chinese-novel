　　莆田人方朝散．失其名．政和初．为歙州婺源宰．病热困卧．觉耳中锵锵天乐声．少焉有女童二十四辈．各执旌纛幢幡至前．俄采云从足起．掩苒飞腾．瞬息间到一城．城中大楼明奂高洁．金书其门曰、太华之宫．正中设榻使就坐．侍女列立．长髯道士乘云至．碧冠霞衣．执玉简．直前再拜．方惊起欲致答．道士拱手．言某于先生役隶也．愿端坐受．敬拜毕．跽白曰、碧落洞玉华宫莫真君敬问先生．瑶台一别．人间甲子周矣．嗣见有日．钦迟好音．方懵然不知所答．道士曰、下土溷浊．能移人肺肠．先生应已忘前事．今当缕陈之．先生唐武后时人也．生于冀州．能属文．而嗜酒不检．浮沉里中．时河北大疫．死者如乱麻．先生书所得药方．揭于通衢间．病者如方治之．即愈．由此相传益广．所活不可计．梦中有人告曰、子阴德上通于天．上帝嘉其功．当以仙班相召．先生素落魄．且自恃将为天人．愈益放诞．竟以狂醉堕井死．死后久之．乃用前功．得召见于白玉楼．盖李长吉所作记处也．时有四人同召．当试文一首．帝自书大道无为赋为题．先生有警句曰、帝凿窍而丧魄．蛇画足而失杯．帝览之大喜．擢列第一．拜为修文郎．专以文字为职．继有玉华侍郎之命．同寮十八人．皆上清仙伯也．每侍帝左右．出则陪从金舆．尝晓幸紫霞宫．宫人不知辇至．或晚起．才画一眉．即趋出迎谒．帝顾之笑．命诸侍郎赋诗．先生卒章云、晓妆不觉星舆至．只画人间一壁眉．帝吟讽激赏．卒以恃才怙宠．为众所嫉．下迁群玉外监．既陛辞．帝曰、群玉殿乃吾图书之府．非卿文学出伦．未易居此．是后宴见稍疏．一日、帝与诸仙游瑶圃．思先生之材．遣使来召．先生辞以疾．独与侍女宋道华泛舟池上．执手眷眷．有人间夫妇之想．为使者所劾．帝批其奏曰、男为东家男．女为西家女．皆谪堕人世．道华生于蜀中．而先生乃为闽人．先生既登第．为邵武判官日．帝命召还．有不相乐者．奏云．邵武分野．炎气方重．须此人仙骨以静之．乃止．近已有诏更一纪复故处．莫真君乃代先生为侍郎者．惧尘世易流．又有他过．则仙梯愈不可攀．故遣弟子来．郑重达意．宋道华者、先已得归正．持宝幢立于侧．拜而言曰、人世纷纶真可厌苦．若得再入碧落洞中．望见金毛师子．千秋万岁．永无闲思念也．方君闻两人语．始瞿然如有所省．道士及众女皆谢去．遍体汗流．遂寤．盖已三日．即召会丞尉及子孙．历道所见．遂申郡乞致仕．时年六十有二．后不知所终云．先君顷于乡人胡霖卿涓处得此事．亦有人作记甚详．久而失去．询诸胡氏子及婺源人．皆莫知．但能道其梗概如是．今追书之．复有遗忘处矣．