　　绍兴三十年、杨抑之抗为盱眙守．有道人不知所从来．能大言、谈人祸福或中．杨敬之如神．馆于郡治之东斋．每招寮属与共饮．道人时时举目旁视．类有所睹．春夜过半．杨之子恂．妇将就蓐．恂出外唤人呼乳医．过东斋．闻道人在室内与客语．及还．又见其送客出．隐隐有黑影自南去．固已怪之．忽前揖曰、尊公已出厅．吾将往谒．恂曰、方熟睡未起也．咄曰、灯烛罗陈．宾客满坐．君何以戏我．恂止之不可．遂还舍．明日白其父．父犹谓其与异人相过．戒勿轻言．后半月．宿直者早起．斋门已开．而道人不见．急寻之．乃在斋北丛竹间．以带自绞死矣．始知前所见．皆鬼祟也．蒋德诚天祐时为通判．亲见之．