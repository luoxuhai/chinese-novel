　　抚州述陂去城二十里．遍村皆甘林．大姓饶氏居之．家人尝出游林间．见仆柳中空．函水可鉴．子妇戏窥之．应时得疾．归家即痴卧．不复知人．遂有物语于空中．与人酬酢往来．闻人歌声辄能和．宛转抑扬．韵有余态．音律小误．必蚩笑指摘．论文谈诗．率亦中理．相去咫尺．而莫见其形貌．妾有过．则对主人显言．虽数十里外田畴出纳为欺．亦即日举白．无一讳隐．上下积以厌苦．祓禳祷禬．百术备至．终无所益．凡数年．饶氏焚香拜祷曰、荷尊神惠顾．为日已久．人神异路．愿不至媟慢．以为神羞．欲立新庙于山间．香火像设．与众祗事．愿神徙居之．各安其分．不亦善乎．许诺．自是寂无影响．饶氏自喜其得计．营一庙甚华丽．日迎以祠．越五日复至．言谑如初．饶翁责之曰、既庙食矣．又为吾祟何也．笑曰、吾岂痴汉耶．如许高堂大屋．舍之而去．乃顾一小庙哉．饶氏愈益沮畏．讫子妇死．鬼始谢去．一家为之衰替云．