　　庐陵人张敦．精于医术．浪迹岭外．尝侨寓潮州．梦人邀去．大屋沉沉如王居．立俟门左．吏导之使入．及廷下．望其上帟幕赫然．主人冠服正坐．一少年著浅色衣．红勒巾．引敦上诊脉．敦云、肾藏风虚．恐耳鸣为害．冠服者曰、连日正苦耳痛．看得极好．且觅药．顾少年可与钱二十千．敦未暇予药．惊而寤．不省为何处．疑必神祠也．明日遍访．末至南海行庙．尽忆所历．引而上者．盖东庑小殿王子也．登正殿．瞻视神像．左耳黄蜂巢焉．即谨剔去．焚香再拜而退．又明日、郡之税官折简来云、客船过务败税．抵言是君家物果否．敦念初无此．亟往证其妄．见舟人已系梁闲．遥呼曰、某乃刘提举姻家蔡秀才田客．知君与提举厚．又与监税游．故托以为词尔．敦为营解纵去．既而蔡来谢．且饷布帛之属．正直二十千．提举者刘景也．