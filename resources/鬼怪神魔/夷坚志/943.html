　　缙云汤丞相．四明史丞相．绍兴十五年乙丑．俱在临安．汤公以政和令赴词科．史公以进士赴省试．同诣韩慥问命．慥时方葺所居．仅留一席地．每客来立谈即逝．及二公至各言甲子．慥呼小女设倚．延坐置茶．咨叹良久．拱手曰．二公皆宰相．即日亨奋矣．皆不敢自谓然．是年并擢第．汤公由馆阁翰苑登枢府．以丁丑岁拜相．史公方为太学博士．常语人曰．韩慥言汤公．信神验．何独至于我而失之．今之相望．真天冠地屦也．庚辰之冬．汤公自左揆免归．史公正直讲建邸．用攀附恩亟迁．癸未春拜相．