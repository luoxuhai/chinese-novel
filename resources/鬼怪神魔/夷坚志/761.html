　　临江军富人周十三郎、名昌时．事母郑氏甚孝．郑病腰足五年余．行步绝费力．招数医治药．略无小効．绍熙二年中秋夜、周与妻侍母饮酒赏月．见母坐立艰辛．不觉堕泪．洎罢就寝．抽身潜起．妻谓其登厕耳．乃怀小刀下庭．向空朝北斗祷云、老母染疾久．百药并试．有加无减．今发愿剖腹取肝啖母．以报产育乳养之恩．望上真慈悲．俾获感应．焚香讫、将施刃．忽闻有声自后叱喝．且以杖击其背．惊而回顾．寂不见人．但有封贴在地．取视之．中有纸．书云、周昌时供奉母病．累岁孝行．此药三粒．赐郑氏八娘．周捧泣拜谢．俟明旦以进母．积痾顿瘳．方具所见告妻子．