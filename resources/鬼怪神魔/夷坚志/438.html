　　喻叔奇良能绍兴丁巳闰十月十三日、夜、宿于居之南斋．梦友人相携至一处．云窗雾合．幽闺绣户．萧洒可爱．如名妓家．一女子方笄岁．秀色靡曼．衣制娴雅．床毾茵席．兰麝之芬郁然．屏几供张．皆华好相称．坐良久．女子顾曰、妾有隔句．欲烦郎君属对如何．叔奇唯唯．乃言曰、皇天生奚酎之人．见鱼便摸．言毕．以纸授客使书．又改人字作才字．叔奇问酎字若何书．曰、从酉旁寸者是也．何谓奚酎．曰、人之风流者为奚酎．何谓见鱼便摸．曰、犹言见哄便打耳．叔奇方事科举．以功名为心．意不在色．即答之以他语曰、元气钟太阿之剑．逢虎须争．女子熟视微笑．又欲令和诗．未及言而梦觉．鸡既鸣矣．二事皆叔奇说．