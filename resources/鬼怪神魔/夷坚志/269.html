　　陈甲、字元父．仙井仁寿人．为成都守李西美璆馆客．舍于治事堂东偏之双竹斋．绍兴二十一年四月．西美浣花回得疾．旬日间甲已寝．闻堂上妇人语笑声．即起映门窥观．有女子十余．皆韶艾好容色．而衣服结束．颇与世俗异．或坐或立．或步庭中．甲犹疑其为帅家人．以主人翁病辄出．但怪其多也．顷之．一人曰．中夜无以为乐．盍赋诗乎．即口占曰．晚雨廉纤梅子黄．晚云卷雨月侵廊．树阴把酒不成饮．识著无情更断肠．一人应声答之曰．旧时衣服尽云霞．不到迎仙不是家．今日楼台浑不识．秪因古木记宣华．余人方缀思．甲味其诗语不类人．方悟为鬼物．忽寂无所见．后以语蜀郡父老．皆云王氏有国时．尝造宣华殿于摩诃池上．名见于五代史．孟氏因之．今郡堂乃其故址．赋诗之鬼．盖宫妾云．西美病遂不起．旧蜀郡日晡不击鼓．击之则闻妇人哭声数十为群者．相传孟氏尝用晡时杀宫人．以鼓声为节．故鬼闻之辄哭．承宣使孙渥．以铃辖摄帅事．为文祭之．命击鼓如仪．哭亦止．后复罢云．甲以绍兴三十年登乙科．