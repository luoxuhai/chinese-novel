　　州民张元中．所居通逵．与董梧州宅相对．董氏设水陆．张梦女侩施三[女更]来．曰、久不到君家．今日蒙董知郡招唤．以众客未集．愿假馆为须臾留．张记其已死．不肯答．又曰、曩与君买婢．君约谢我钱五千．至今未得．我怀之久矣．非时不得至此．幸见偿．张寤而恶之．明日买纸钱一束．焚于澹津湖桥下．夜复梦曰、所负五千而偿不用百．傥弗吾与．将投牒讼君．是时勿悔也．张不得已．如其所须之数．举以付寺僧．使诵经．既而叹曰．数与鬼语．更督无名之债．吾岂不久于世乎．然其后八年乃死．