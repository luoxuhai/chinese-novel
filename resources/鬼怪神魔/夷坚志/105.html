　　常德府查市富户余翁．家岁收谷十万石．而处心仁廉．常减价出粜．每籴一石．又以半升增给之．它所操持大抵类此．庆元元年六月．在书室诵经．雷电当昼暴作．有樵夫避雨立门外．忽一道人青巾布衣．引入余宅．扣书室见翁．谓之曰．可令此村叟蹲伏经桌下．暂避雷声．道人遂就坐．少顷雷火闪烁入室．旋绕数匝而息．及雨霁．一仆报言门楣上有新书朱字．出视之．云樵夫董二．前世五逆．罪恶贯盈．上帝有敕罚之．被陈真人安于慈喜菩萨诵经桌下护之．诸神不敢近．凡三十九字．读毕．失道士所在．未几．余翁坐亡．