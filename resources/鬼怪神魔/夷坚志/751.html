　　唐州比阳富人王八郎．岁至江淮为大贾．因与一倡绸缪．每归家．必憎恶其妻．锐欲逐之．妻、智人也．生四女．已嫁三人．幼者甫数岁．度未可去．则巽辞答曰．与尔为妇二十余岁．女嫁有孙矣．今逐我安归．王生又出行．遂携倡来．寓近巷客馆．妻在家稍质卖器物．悉所有藏箧中．屋内空空如窭人．王复归见之．愈怒．曰、吾与汝不可复合．今日当决之．妻始奋然曰、果如是．非告于官不可．即执夫袂走诣县．县听仳离．而中分其赀产．王欲取幼女．妻诉曰、夫无状．弃妇嬖倡．此女若随之．必流落矣．县宰义之．遂得女而出居于别村．买瓶罂之属．列门首．若贩鬻者．故夫它日过门．犹以旧恩意．与之语曰、此物获利几何．胡不改图．妻叱逐之．曰、既已决绝．便如路人．安得预我家事．自是不复相闻．女年及笄．以嫁方城田氏．时所蓄积已盈十万缗．田氏尽得之．王生但与倡处．既而客死于淮南．后数年．妻亦死．既殡将改葬．女念其父之未归骨．遣人迎丧．欲与母合祔．各洗涤衣敛．共卧一榻上．守视者稍怠．则两骸已东西相背矣．以为偶然尔．泣而移置元处．少顷又如前．乃知夫妇之情．死生契阔．犹为怨偶如此．然竟同穴焉．