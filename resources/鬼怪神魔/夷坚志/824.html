　　蜀人杨迪功．宣和中游太学．不成名．晚以恩得官监青城县税．有子□□□□敏延老儒寋先生诲之学．邑人关寿卿过杨．杨留共饭．与俱至书馆．其子忽称父字．长揖而言曰、颇亦记上庠同舍之款乎．吾浙西人姓(原阙五字)某自离乱出京．不复(原阙八字)数十人．独吾与君为知心友．(原阙六字)父子虽形容隔生．非复可识．然方(原阙五字)尝间断也．遂道旧所习经．及诵所为文．澜翻出口．元不经意．时寋老方自作万物皆备于我论．试问之．曰、此论当作何主张．应声曰、天生万物．唯人最灵．大而为天地．高而为山岳．流形动植．品汇散殊．而六尺之躯．厥理悉备．此其贵盖与天地等．蚩蛮泯泯．自贱厥身．真可叹也．寋老愕然．复详扣其说．笑曰、待汝一口吸尽西江水．向汝道．盖蜀人相传秦时为西江害者．乃寋角龙也．故举此语以为戏．杨君追忆旧事．与之言无一不合．隆兴元年．寿卿诣阙．此子年十有三矣．不知其后何如也．寿卿说．今记姓名不能审．<br>