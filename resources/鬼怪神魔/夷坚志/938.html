　　靖康元年闰月．北虏犯南京．合围方急．有穹龟见城中．大如车轮．高三尺．骨尾九条．甲色黄如蜡．每甲刻一字．可辨者八．云郭负放生．千秋万岁．余不可读．目光射人．颈鳞如钱．顾视殊不凡．留守朱鲁公．命置于城隍庙．郡人争往观．公畏其惑众．乃言龟不食．岂思水耶．投之南湖．不复出．继又雷万春庙有大赤蛇．蟠香炉中．累日不动．但时或举首．人莫敢近．公作文祭焉．且言贼犯城．不施阴助．乃出异物以怖人．何也．即日蛇亡．凡受敌逾半年．竟不能陷．