　　兴国江口富池庙．吴将军甘宁祠也．灵应章著．舟行不敢不敬谒．牲牢之奠无虚日．建炎闲、巨寇马进．自蕲黄度江．至庙下求杯珓．欲屠兴国．神不许．至于再三．进怒曰、得胜珓亦屠城．得阳珓亦屠城．得阴珓则舁庙爇焉．复手自掷之．一堕地．一不见．俄附著于门颊上．去地数尺．屹立不坠．进惊惧．拜谢而出．迄今龛护于故处．过者必瞻礼．殿内高壁上亦有二大珓．虚缀楣间．相传以为黄巢所掷也．