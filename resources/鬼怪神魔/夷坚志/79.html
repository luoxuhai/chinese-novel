　　史丞相登科时．年恰四十矣．未策名之时．清贫特甚．尝当岁除之夕．随力享先．既罢就寝．梦若在都城．二中贵人乘马来．宣唤甚急．遂随入大殿下．王者正坐．左右金紫侍立．容卫华盛．中贵引趋谒．稽首拜舞．类人闲朝仪．殿庭两傍．各设一案．金银器皿．罗陈其上．晶荧夺目．未几．殿上人传呼．奉圣旨．赐史某金器若干．银器若干．凡四百七十件．史倥偬骇异．莫之敢承．两青衣掖之使拜．乃跪谢而出．中贵复导之还．过巨川高桥．方陟数板．失足坠水．悸而寤．正旦日．以语贝夫人．夫人笑曰．昨夜大年节．民俗所重．我家尚无杯酒脔肉．虚度岁华．安得有金银如是之富．真是奸鬼相戏侮耳．史亦为之解颜．已而擢绍兴乙丑第．逾一纪．始充太学官．至己卯岁．自秘书郎除司封郎．为建王直讲．财三岁．际遇飞龙在天之恩．遂跻位辅相．穷富极贵．三十余年．计前后锡赍．正与梦中四百七十之数同．一时所蒙．夐绝伦辈．决非偶然．神明其知之矣 。