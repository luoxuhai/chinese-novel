　　吴兴士子六人、入京师、赴省试．共买纱一百匹、一仆负之．晚行汴堤上．逢黥卒蓬首黧面．宛宛然出于榛中．见众至．有喜色．左顾而啸．俄数人相继出、挟槊持刀．气貌凶悍．皆知其贼也．虽惧而不可脱．同行霍秀才者、长大勇健．能角抵技击．乡里目为霍将军．与诸人约勿走．使列立于后．独操所策短棒．奋而前．群贼轻笑．视如几上肉．霍连奋击．辄中其膝．皆迎杖仆地不能兴．然后得去．前行十余里．过巡检营．入告之．巡检大喜曰、此辈出没近地．杀人至多．官立赏名捕不可获．何意一旦成擒．邀诸客小驻．自率众驰而东．俨然在地．宛转反侧．凡七八辈．尽执缚以归．护送府而厚谢客．五士谓霍非与君偕来．已落贼手矣．霍曰、吾若独行．亦必不免．诸君虽不施力．然立卫吾后．无反顾忧．此所以能胜也．严惠朝说。