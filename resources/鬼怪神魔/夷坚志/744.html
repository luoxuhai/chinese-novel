　　绍兴八年．丹阳苏文瓘、为福州长乐令．获海寇二十六人．先是广州估客及部官纲者、凡二十有八人．共僦一舟．舟中篙工柁师、人数略相敌．然皆劲悍不逞．见诸客所赍物厚．阴作意图之．行七八日、相与饮酒大醉．悉害客．反缚投海中．独留两仆使执爨．至长乐境上．双橹折．盗魁使二人往南台市之．因泊浦中以待．时时登岸为盗．且掠居人妇女入船．无日不醉．两仆逸其一．径诣县告焉．尉入村未返．文瓘发巡检兵．自将以往．行九十里．与盗遇．会其醉．尽缚之．还至半道．逢小舟双橹横前．叱问之不敢对．又执以行．无一人漏网者．时张子戬给事致远为帅．命取舟检索．觉柁尾百物萦绕．或入水视之．所杀群尸．并萃其下．僵而不腐．亦不为鱼鳖所伤．张公叹异．亟为敛葬．盗所得物才三日．元未之用也．张庭实德辉说