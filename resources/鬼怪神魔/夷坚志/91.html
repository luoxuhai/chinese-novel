　　周史卿．建州浦城人．元祐初．如京师赴省试．中途遇道者云云．即归与妻子入由果山炼丹．声价籍籍．士大夫经山下．无不往见．吕吉甫自建安移宣州．苦足疾不能行．来谒周．周请吕伸足直前为布气．令人以扇扇之．少顷足底火热．炙上彻心．良久痛遂已．凡在山二十年．丹垂成．一夕风雷大作．霹雳甚震．晓视药炉．丹已失矣．周不意．遂出神求之．谓妻曰．我当略往．七日且复回．未死也．切勿焚我．妻如其言．周平生与一僧善．僧亦在他山结庐．闻周死来吊．力劝其妻曰．学道之人．视形骸如粪土．既去矣．安足惜．妻信僧言．泣而焚之．明日而周回．则已无形体可生矣．空中咄咄．责其妻而去．异日僧复来．妻以前事告之．僧曰．吾适方闻讣故来．前日未尝至．乃悟魔所化也．其家后置周影像于僧舍．日轮一行者奉香火．必于地得四钱．又留醋一瓮．至今不败．往往为人取去．然未尝竭．县人刘翔云．由果山甚浅隘．气象索然．非神仙所居也翔说．