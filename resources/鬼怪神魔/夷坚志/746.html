　　乾道五年．襄阳有劫盗当死．特旨贷命黥配．州牧虑其复为人害．既受刑．又以生漆涂其两眼．囚行至荆门．盲不见物．寄禁长林县狱．以待传送．时里正适以事在狱中．怜而语之曰、汝去时倩防送者往蒙泉侧．寻石蟹捣碎之．滤汁滴眼内．漆当随汁流散．疮亦愈矣．明日、赂送卒得一小蟹．用其法．经二日．目晴如初．略无少损．予妹婿朱晞颜、时以当阳尉．摄邑令．亲见之．