　　温州瑞安道士王居常．字安道．后还俗居东山．因贩海往山东．为伪齐所拘．脱身由陆路将归．至开封．夜梦人告曰．汝来日当死．如遇乘白马著戎袍挟弓矢者．乃杀汝之人．宜急呼搜山大王乞命．若笑则可生．怒则死．缘汝曩世曾杀他人．故今受报．居常次日行荒陂中．果见一人乘马宛如昨梦所言．即拜呼搜山大王乞命．其人笑而去．遂得脱．后归乡．绘其像事之．右二事亦朱亨叟说．