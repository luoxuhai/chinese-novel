　　缙云县溪涧浅涩．寻常无大鱼．渔者尝获巨鲤．异而献于县．县令方从政．倍偿其直．付庖人斫鲙．招邑官开宴共享．酒数行．丝竹在列．鲙至未及食．忽氛雾昼冥．雷雨骤至．柈中鲙缕．舞跃而出．大风彻屋脊．瓦落势如崩．盛夏凄寒．坐客毛发皆立．火毬如五斗栲栳大．飞集筵间．客趋避书合中．火亦随入．电光中巨人迭往来．逾数刻雨止．屋内犹黑．秉烛视令．则与两妓已仆地．良久乃苏．客及从吏衣裾多焦灼．川流湓溢．逾旬始平．识者以为龙螭之类也．