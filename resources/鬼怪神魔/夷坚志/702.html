　　乡人朱汉臣．宣和中为太学官．其乳母死．殡于僧庵．及还乡里．不暇焚其骨．朱妻弟李元崇景山．入京舍客馆．梦老妇人彷徨室中．明夜又梦．且泣诉曰．我朱家乳母也．不幸客死．今寄某坊某庵中．甚不便．愿舅挈我归．李白、庵中菆柩不少．何以为志．曰、在庵之西偏．冢上植竹两竿．南者长而北者短．柩上所题字尚存．索之当可得．李既觉．不复寝．急取纸笔书之．迟明往访．寻至其处．如所言．以告守僧．出柩而焚之．裹遗烬付一仆．僧因言此中瘗者以百数．初来时．每夜闻歌叫嘻谑声．终则多叹泣．至明、所供器或东西易位．月夕尤甚．殆不安寝．今久矣．亦不复畏也．李归番阳．未至之三日．朱氏梦妪来．有喜色．曰、久处异乡殊寂寞．赖李二舅挟我归．将至矣．一家皆为哀叹．遣人迎诸涂．盛僧具以葬焉．