　　金华喻葆光、字如晦、义乌人也．绍兴丙辰正月、命奴江陆、耕所居之南前郭园．耕未竟．土中洞然有声．牛为之惊．陆意其下有藏窖．辍耕掘地．深二尺．得瓦缶．广六寸．厚一寸．形模甚古．下覆一瓮．瓮正圆．可容三斗黍．四耳附口口径四寸．视之其色苍然．扣之其音铿然．发缶窥之．枵然无有也．洗涤滓垢．置之几案间．莫有能别其为何代物者．遇客至、则以盛酒．葆光之子良能．尝作古瓮赋．至今存焉．