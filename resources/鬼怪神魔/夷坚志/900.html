　　武翼郎戴世荣．建昌新城富室也．所居甚壮丽．绍兴三十二年．家忽生变怪．每启房门．常见杯柈肴馔．罗列地上．群犬拱立于傍．箧中时时火作．烧衣物过半而箧不坏．妻赵氏在寝．觉床侧如人击破瓦缶数枚者．一室振动．尘雾滃然．寻即卧病．或掷砖石器物．从空而下．门闼窗柱．敲击不暂停．其音亦铮淙可爱．验击处皆如茧栗痕．历历可数．医者黄通理．持药至．夺而覆之．仓黄却走．飞石搏其脑．立死．巫者汤法先．跳跃作法．为二圆石中其踝．匍匐而出．僧志通．持秽迹咒．结坛作礼未竟．遭湿沙数斗．壅其头项．几至不免．亲戚来问疾者．虑有所伤败．皆面壁而行．百种禳禬无少效．赵氏以所受张天师法箓．铺帐顶．裂而掷之地．竟不起．世荣足患小疽．遭怪尤甚．乃取鱼网离地数尺．遍布室中．以避投石之害．犹掷于网之下不已．相近三二十里人家．碗楪陶器．无一存者．皆不知所以失．盖其日夜所击之物也．世荣疾笃．见异物立廷下．马首赤髟鼠．长丈余．须臾首渐低．大吼一声．拏空而去．不数日．疽溃而死．家遂衰替．世荣虽富室子．然乡里称善人．殊不测所以致怪也．赵氏兄善宰说．