　　南安军南康县民阳大明．葬父于黄公坑山下．结庐墓侧．所养白鸡．为狸捕去．藏之石穴．次夕大雷震．石粉碎．狸死焉．人以为孝感．有道人至庐所见之．叹其纯孝．指架上道服曰．以是与我．当有以奉报．大明与之无靳色．道人解腰间小瓢．贮衣其中．瓢口甚窄．而衣人无碍．俄取案间小黑石．拊摩之．嘘呵良久．则成紫金矣．又变药末为圆剂．以授大明．明谢曰、身居贫约．且在父丧．不敢觊富寿也．道人益奇之．复探瓢取道服还之．曰、聊试君耳．题诗椽间曰．阳君真确士．孝行动穹壤．皇上怜其艰．七夕遣回往．逡巡药顽石．遗子为馈享．子既不我受．吾亦不汝强．风埃难少留．愿子志勿爽．会当首鼠记．青云看反掌．遂别去．乡人闻者竞观之．题处去地几丈许．始以淡墨书．既而墨色粲发．字体飞动．皆疑其人仙者云．时绍兴十三年也．里胥以事闻于县．县令李能一．白郡守．上诸朝．明年．诏赐帛十匹．令长吏以岁时存问之．其事具起居注．