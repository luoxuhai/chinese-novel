　　临川水东小民吴二．事五通神甚灵．凡财货之出入亏赢．必先阴告．忽来见梦曰、汝明日午时当为雷击死．二乞救护．神曰、此受命于天．不可免也．吴虽下俚人．而养母至孝．凌晨具馔以进．白云将他适．请暂诣姊家．母不许．俄黑云起．日中天地冥暗．雷声填然．吴益虑惊母．趣使闭户．自出坐野田．以待其罚．顷之．云气廓开．吴幸免祸．亟归拊其母．犹疑神言不必实．未敢以告．是夜复梦曰、汝至孝感天．已宥宿恶．宜加敬事也．母子至今如初．