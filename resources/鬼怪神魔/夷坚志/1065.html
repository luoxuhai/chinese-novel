　　吴中甲乙两细民．同以鬻鱓为业．日赢三百钱．甲尝得鱓未卖．梦人哀鸣曰、念我有子．言至再四．惊而觉．无所睹．燃火照寻．声在桶内．一鱓仰头噞喁．审听之．口中如云念我有子者．甲遽悟曰、卖尔求利．本非善图．即默发愿改业．明日．又以常所赢钱与乙．而并买其所负者．放诸江．鱓迎水引首随之．久而不去．甲祝曰、我坐贫故．不念罪福．今既放尔．而相逐不舍．岂非尚有怨乎．应声而没．既空归．其妻以失累日所得．诟之曰、必以供饮博费．穷诘不已．始具告之．殊弗信．是夜别梦数十人．言汝欲图钱作经纪．盍往某路二十里间当可得．既寤．忆所指非人常行处．试往焉．约二十里．草蔓邃密中．似有物．视之．得旧开元通宝钱二万．如宿藏者．欣然拜受．负以还．用为本业．家遂小康．