　　建昌人黄袭云．有乡人为贾．泊舟浔阳．月下仿佛见二人对语．曰．昨夕金山修供甚盛．吾往赴之．饮食皆血腥．不可近．吾怒庖者不谨．渍其手鼎中．今已溃烂矣．其一曰．彼固有罪．责之亦太过．曰．吾比悔之．顾无所及．其一曰．何难之有．吾有药可治．但捣生大黄．调以美醋．傅疮上．非唯愈痛．亦且灭瘢．兹方甚良．第无由使闻之耳．贾人适欲之金山．闻其语．意冥冥之中．假手以告．后诣寺询之．乃是夜设水陆．庖人挥刀误伤指．血落食中．恍惚之际．手若为人所掣入镬内．痛楚彻骨．号呼欲死．贾人依神言疗之．两日而愈．