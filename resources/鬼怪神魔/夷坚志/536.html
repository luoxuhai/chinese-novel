　　昆山民沈十九．能与人治书画．而其家又以煮蟹自给．县人钱五八新绘地藏菩萨象．倩沈示票饰之．其傍烹蟹．盖不辍也．夜梦入冥府．所见狱吏．皆牛头阿旁．左右列大镬．举叉置人煮之．将及沈．忽有僧振锡与钱生皆在侧．谕狱吏曰、但令此人入镬净洗足矣．沈犹畏怖．吏命解衣而入．俄顷即出于沸鼎烈焰之中．众囚冤呼不可闻．己独无苦趣．清凉自如．正如澡浴．身意甚快．展转而寤．遂戒前业．卖饧以活云．时绍兴十二年也．三事边维岳说．