　　福州长乐士人陈茂林．梦至大殿下．与数十人班谒．笏记云．官职初临．朝仪未熟．既寤．谓必登第为龙首．谒至尊也．遂更名梦兆．绍兴十七年．为解头．赴鹿鸣燕．与同荐送者谒大成殿．旧例以年齿最高者为首．陈不可．曰、吾为举首．应率先多士．众莫与之争．既焚香．当再拜礼毕．陈误下三拜．有闻其梦者．笑曰、此所谓官职初临朝仪未熟也．陈亦惘然．疑为已应梦果不第．林之奇少颖说．