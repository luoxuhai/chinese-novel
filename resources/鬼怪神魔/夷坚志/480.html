　　乡人聂邦用、尝游荐福寺．就竹林烧笋两根食之．归而腹中愦闷．遇痛作时．殆不可忍．如是五年．瘦悴骨立．但诵观世音名以祈助．其弟惠琏．为僧在永宁寺．邦用所居曰丽池．去郡三十里．每入城．必宿于琏公房．梦人告曰、君明日出寺门．遇货偏僻药者．往问之．当能疗君疾．疾若愈．明年当及第．然须弥勒下世乃可．邦用觉、以梦语琏．叹异之．昼出寺门外．果遇卖药者．见之即曰、君病甚异．当因食笋所致．盖蛇方交合．遗精入笋中．君不察而食之．蛇胎入腹．今已孕矣．幸其未开目．可以取．傥更旬日．蛇目开．必食尽五藏乃出．虽我不能救也．乃取药二钱匕．使以酒服之．药入未几．洞泻秽恶斗余．一蛇如指大．蟠结粪中．双目尚闭不启．邦用以疾平为喜．独疑及第之说．时郡中以永宁为试闱．逮秋试．邦用列坐．正在弥勒院牌下．果登科．