　　绍圣中．有僧游天台．迷失道．入越州新昌县沃焦山上．遇大佛刹．寂无人声．颇叹丛林之整肃如此．既登堂．望官吏治事甚严．疑深山中不应尔．徐入法堂．过屋两重．始见长老数人．相对默坐．僧前欲问讯．摇手止之．不敢问．却下僧堂．侧立以视．有顷．闻请第一员长老升堂．其人号泣就坐．紫衣金章者立于前．瞬息间．火从坐者体中起．延烧其身．并及金紫者．不留遗烬．次第升堂．周而复始．僧问吏何为．吏言平生无戒业．妄作住持人．谤佛正法．故受此报．金紫者请主也．僧惧亟出．至山腰．逢数卒驱一老妇人．仿佛认其母．回首留顾．老妇呼曰．以汝平日妄谈般若．累我至是．其行甚遽．不得复语．僧下山觅路．问居人此山何寺．曰、路绝人行．安得有寺．指别路示之．云此去天台道也．问其日．则已三宿矣．不复东游．径还家．母已死．时播传此事．长老退居者数人．关子东、强幼安、皆作文以记．