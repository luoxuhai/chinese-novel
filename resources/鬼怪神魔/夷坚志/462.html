　　王晌神道．在京师时．从妙应大师问相．得两句偈曰、姓名不过程家渡．出郭犹行十里村．绍兴丙子岁、罢当涂守．在宜兴县．又从达真黄元道求诗、其末句曰、巽岭直下梅家店．福禄难过丑年春．会江东提举官吕忱中．发其在宣城时事．置狱广德军．所按无实状．狱不成．移鞫徽州．出广德南门．过一岭．问其名．曰巽岭．固已不乐．至渡头客舍小憩．则梅家店也．矍然恶之．不觉堕泪．同行士人卫博宽释之．少解．命仆具酒．老兵就户限椎鹿脯．晌责其不洁．兵恚曰、此与建康府不同．何足校．晌忿其不逊．盛怒．酒杯落地．即得疾不起．时丁丑年正月九日也．渡曰程家渡．去广德恰十里．孙琏说