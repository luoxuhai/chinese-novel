　　宗室琼王仲儡之子士周．娶王晋卿都尉孙女．少年时堕胎死．死二十有二年．当绍兴丁丑．士周以复州防御使奉朝请．居临安糯米仓巷．岁五月十二日．天未晓．妾杨氏、梦人促使起曰、天竺和尚且至．既明．上竺僧中左来谒．曰、被命饭僧．敢请其意．出池纸贴子一．其辞云．奉太尉台旨．十五日就本院斋僧一堂．承受使臣陈兴押．士周愕曰．初未尝有此意．而使令中亦无陈兴者．中左惭而退．出门遇中竺僧庆敷．灵隐僧了心．皆言以斋意来白．遂俱入．复谒士周．方拒其说未了．闻空中喧呼．入视之．乃其子不骞之婢来喜者．为物所凭．作王氏语．谓士周曰、无诘三僧．为此事者乃我也．我以平生洗头洗足．分外用水．及费缠帛履袜之罪．阴府积秽水五大瓮．令曰饮之．乳母亦代我饮．才尽三瓮．又逐去．不使代我．我不堪其苦．欲求佛功德以自救．无由可得．闻琼王主龙瑞宫．从者数百辈．平生姬侍．如万恭人王恭人夏棋童辈．皆在左右．独我以身污秽不得前．近从它人假大衣特髻．方得入拜庭下．王悯我穷．以陈保义借我．故使散斋贴于三寺．我自尔请料钱三十千时为夫妇．今月俸十倍．忍不救我．又唤一乳媪曰．汝尝见我．何不言．媪曰、前日实见夫人立太尉床前．恐太尉惧．不敢说．又责家人以其女嫁胡氏．资送太薄．至于典衣而不能赎．又嘱使嫁孀妹．已而大恸．且劝家人力为善．勿杀生．其言切至．闻者皆悲泣．士周许为斋三寺僧．且于仙林寺设水陆．王氏颇喜．戏曰、为我典钱作功德．无诵言于后也．三僧言陈兴者．貌甚黑．衣四皂衫．持旧青盖．人与之语．辄退避．饮茶设食．但举而嗅之．初疑其饱．与钱二百．苦辞其半．又从监寺僧取知委状而去．且告以士周所居．云如得钱分从者时．无须留待我．我今往平江矣．士周即以钱授三寺．后两夕．来喜者复梦王氏云．我今坐莲花盆中．去不来矣．龙瑞宫在会稽山下．琼王疑为其神云．张抡才父．王婿也．尝见所书斋贴．(以下原缺三字又十四行．)