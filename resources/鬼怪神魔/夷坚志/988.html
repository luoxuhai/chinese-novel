　　田道人者、河北人．避乱南度．居京口．每岁三月．茅山鹤会．欲与其徒偕往．必有故而辍．绝兴壬午之春．始获一游．因留连月余．将归．足疾骤作．不可行．既止即愈．欲行复作．如是者屡矣．意其缘在此山．祷于神．乞为终焉之计．自尔不复病．梦神告曰、此非汝居也．汝自有庵在山中．其址东向者是．宜亟访之．固以为想念所兆．未深信．越数夕．梦如初．犹未决．又念身赤立于此．纵得其基．虽草庐岂易能办．是夕梦神怒曰、旬日不迁．必死兹地矣．晨兴访同类．且托寻迹之．杳不可得．或曰、吾闻大茅君藏丹之处．名丹沙泓．地势正东．但知名耳．不识其所在．盍询之耆老间乎．亦竟莫有知者．旬日之期既迫．皇皇不敢怠．独徘徊兔径．忽有村夫搦其胸．方恐惧．其人乃问曰、汝非寻丹沙泓庵地者乎．我知之．引至崦中．以足顿地．曰、此是也．田四顾山林翔抱．正可为东向居．喜甚．犒以百钱．笑曰．我岂求此者．将安用之．不顾而去．田沿路标志而反．明日往．芟剃荆棘．以籧篨作屋宿焉．中夜大虎来．倚卧于外．晓乃退．嵓石下有蛇．微露脊膂．大如柱．皆不伤人．又明日、僦工携畚臿平治．于积叶三四尺下．得磐石．嶙峋嵌空．纵广数尺．若爪所攫拏而穿者．发之、得石莲华盆．有水浸丹沙一块．重可二十两．取而藏之．盖前日村夫顿足处．是后蛇虎皆不见．疑为卫丹之镇云．隆兴甲申乙酉岁．近境疾疫起．田以丹末刀圭揉成丸救之．服者皆活．所济数千人．共以木石钱粟．为营一庵于泓中．去玉晨观不远．为人布气治疾．亦多验．乾道己丑、蓝师稷为江东提刑．过茅山．亲见田说．及分得丹三钱．辛卯岁．以庵与杨和王之孙．奋衣出山．不言所向．