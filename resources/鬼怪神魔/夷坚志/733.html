　　福州长溪民、为赘婿于海上人家．以渔为业．其母思而往见之．民殊不乐．母觉其意．明日即告归．民不肯留．而其妇独留之曰、阿姑少留．候得鱼作杯羹．少顷民还．至门闻母语声．急藏鱼于舍后．复诳其母．且告之曰、今日风恶．不获一鳞．母遂去．既行．民责妻曰、吾适所得皆鳗鱼．既多且大．常日不曾有此．汝何苦留此间耶．妇往眡．则满篮皆蛇也．惊走报民．民不信．自往焉．果见群蛇蟠结．一最大者昂首出．径咋其喉即死．蛇亦不见．