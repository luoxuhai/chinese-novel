　　南剑州东界白沙驿．素多物怪．行客仆厮．单寡莫敢宿．绍兴甲戌．方务德侍郎滋帅闽．幕府七八人来迎．皆宿是驿．时当初暑．并设榻堂上．夜久方就枕．主管机宜王晓．忽惊魇嘂呼．众起烛火视之．尚为纷拏抵斗之状．良久乃醒．云、适睡犹未熟．有白衣妇人来．就床见逼．驱逐不去．且挽吾衣不置．诸君起．方相舍耳．众视晓衵服碎如悬鹑．为之通夕秉烛．不敢寐．