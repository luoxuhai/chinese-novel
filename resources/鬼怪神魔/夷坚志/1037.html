　　武唐公者．本阆州僧官．嗜酒亡赖．尝夜半出．扣酒家求沽．怒酒仆启户迟．奋拳揕其胸．立死．逾城亡命．迤逦至台州国清寺．自称武道人．素精医技．凡所拯疗．用药皆非常法．又必痛饮斗余．大醉跌宕．方肯诊视．然疾者辄愈．后浪游衢州江山县．豪族颜忠训之妻毛氏．孕二十四月未育．武乘醉欲入视．颜曰、道人醉矣．须明旦可乎．武曰、吾自醉尔．病人不醉也．遂入．又呼酒数升．乃言曰、贤室非妊娠．所感甚异．幸其物未出．设更半月殆矣．吾请言其证．平生好食鸡．每食必遣婢缚生鸡于前．徐观其死．天明一饱食．终日不复再饭．审如是乎．颜生惊曰、诚然．武与约索钱至二十万．始留药一服．戒家人预备巨钵及利刃曰．即饵药．中夕腹痛．当唤我．如期果大痛．急邀之入．入则毛氏正产一物．武持刃断为两覆以钵．命婢掖孕者起．绕房行．明旦．启钵视之．盖大鳖也．首足皆成全形．目亦开．特为膜所络．动转未快．故不能杀人．颜生敬谢．欲偿元约．且以所主酒坊与之．皆笑不取．曰、吾特戏君耳．建炎中．卒于国清、年八十余岁．国清僧道益．从其学医．话此事．