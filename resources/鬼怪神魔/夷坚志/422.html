　　赵清宪公父元卿．为东州某县令．有妇人亡赖健讼．为一邑之患．称曰栏街虎．视笞挞如爬搔．公虽知之．然未尝有意治也．会其人以讼事至廷．诘问理屈．遂杖之．数至八而毙．即日见形为厉．行步坐卧．相追随不置．虽饮食亦见于杯盘中．公殊以为苦．既罢官．过岱岳入谒．女鬼随之如初．暨登殿．焚香再拜．犹立其旁．公端笏祷曰、元卿受命治县．以听讼为职．此妇人自触宪罔．法当决杖．数未讫而死．邂逅致然．非过为惨酷杀之也．而横为淫厉．累年于兹．至于大神之前．了无忌惮．神聪明正直．愿有以分明之．使曲在元卿．不敢逃谴．如其不然．则不应容其久见苦也．祷毕又拜而起．遂无所见．赵公之孙恬说．