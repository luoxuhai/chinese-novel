　　秦氏当国时、金陵田业甚富．曰永宁庄者．保义郎刘稳主之．曰荆山庄者．陈某主之．绍兴壬申．刘因事过陈舍留宿．晚如厕．见群猪环瓮饮米泔．瓮为猪所摩．微露黄色．扣之则铜也．还访于陈．曰．顷以瓦瓮或木槽饲豕屡为所坏．前岁耕夫获此于土中．吾以米五斗得之．质性坚重．庶其可久．刘曰．我欲买往句容．改铸器玩可乎．陈曰．细事耳．刘偿绢两匹．命仆持归．磨治莹洁．光采粲然．是岁赍租入诣秦府．试以献相君．相君视之．乃真金也．盖汉时生金所制．重二十四斤．即奏诸御府．而厚以钱帛犒刘生．