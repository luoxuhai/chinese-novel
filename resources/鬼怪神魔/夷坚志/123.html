　　饶州谯门之南一官廨．素有怪．绍兴十一年．常平主管官韩参居之．延乐平士人胡价为馆客．郡守程进道．亦遣其子从学．会程受代．价纳官奴韩秀赂．白程为落籍．程许之．韩倡乘夜携酒肴．窃入价书室与饮．且坚嘱之．遂得自便．他夕倡复携具至．既饮．又遍以余尊犒从者．自是数至．一夕过三鼓．西邻推官厅会客散．望价书室灯尚明．呼之犹与相应答．及天明．则价卧榻上死矣．主人诘问侍童及外宿直者．皆云每夜有妇人．自宅堂取酒炙以出．意宅中人不敢言．及旦则去．昨宵已鸡唱．闻先生大呼．疑其梦魇．不谓遽死．盖鬼诈为倡以惑价．而价不悟．后三年．通判任良臣居之．其女十余岁．常见二人相携以行．因大病．急徙出．后以为驿舍云．