　　广州清远县之东峡山寺．山川盘纡．林木茂盛．有古飞来殿．殿西南十步许．大松傍崖而生．婆娑偃盖．大观元年十月．南昌人皇城使钱师愈．罢广府兵官北还．檥舟寺下．从者斧松根．取脂照夜．明年．殿直钱吉老．自广如连州．过寺．梦一叟鬓须皤然．面有愁色．曰、吾居此三百年．不幸值公之宗人．不能戢从者．至斧吾膝以代烛．使我至今血流．公能为白方丈老师．出毫发力补治．庶几盲风发作．无动摇之患．得终天年．为赐大矣．吉老问其姓氏及所居．曰、吾非圆首方足．乃植物中含灵性者．飞来之西南．即所处也．幸无忘．吉老觉．疑其松也．以神异彰灼．须寺启关．将入告．时晓钟未鸣．复甘寝．至明．则舟人解繂已数里．怅然不能忘．过浛光．以语令建安彭銶．政和二年．銶解官如广府．过寺即以吉老言访之．果见巨松去根盈尺．皮肤伤剥．膏液流注不止．盖七年矣．乃白主僧和土以补之．围大竹护其外．曲江人胡愈作松梦记述其事．予尝往来是寺．松至今犹存．