　　大观中、太学生陆仲举．因上书论事屏出学．后复游京师．梦神告云．汝当发迹．何不上书．明夜再梦．陆以尝坐此谪．殊不信．乃迁舍避之．是夜又梦．犹未谓然．走谒故人高伸尚书．丐归资．相见甚喜．留之宿．翌旦朝回．谓曰、天觉极恼人．欲作政典．令吾为校证官．陆曰、此乃周官六典中一事耳．何不便作六典．而独举其一耶．伸曰、君好作一书言其事．陆始思神言．亟草书论之．伸命楷书吏．立誊写以入．遂得迪功郎．时张天觉为相．