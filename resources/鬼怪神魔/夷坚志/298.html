　　晏肃、字安恭．娶河南邢氏．居京师．邢生疽于颐．久之．颐颔连下腭及齿．脱落如截．自料即死．访诸外医．医曰．此易耳．与我钱百千．当可治．问其方．曰．得一生人颐与此等者．合之则可．宴氏惧．谢去之．儿女婢仆辈相与密货医．使试其术．是夜以帛包一物至．视之．乃妇人颐一具．肉色阔狭长短．勘之不少差．以药缀而封之．但令灌粥饮．半月发封．疮已愈．后避乱寓会稽．唐信道与之姻家．尝往拜之．邢氏口角间有赤缕如线．隐隐连颐．凡二十余年乃亡．