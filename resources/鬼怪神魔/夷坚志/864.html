　　刘道昌者、本豫章兵子．略识字．嗜酒亡赖．横市肆间．尝以罪受杖于府．羞见侪辈．不敢归．径登滕王阁假寐．梦道士持一卷书．置其袖．曰、谨秘此．行之可济人．虽父兄勿示也．戒饬甚至．既寤．书在袖间．顿觉神思洒落．视其文．盖符咒之术．还家即绘事真武象．为人治病行醮．所书之符．与寻常道家篆法绝异．凡所疗治．或服符水．或掬香炉灰．或咒枣．殊为简易．且告人曰、夜必有报应．无不如意．以治牛疫．亦皆愈．郡人久而知敬．共作真武堂居之．初将凿池取水施病．尽．忽有泉涌于庭．极甘冽．及加浚治．正得一古井．今其术盛行．而道书不可得见．但以符十许道刻石云．