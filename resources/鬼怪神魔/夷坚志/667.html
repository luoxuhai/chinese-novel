　　信州玉山县．塘南七里店．民谢七妻．不孝于姑．每饭以麦．又不得饱．而自食白秔饭．绍兴三十年七月七日．妇与夫皆出．独留姑守舍．游僧过门．从姑乞食．笑曰．我自不曾饱．安得有余．僧指盆中秔饭．曰．以此施我．姑摇手曰．白饭是七[女更]者．我不敢动．归来必遭骂辱．僧坚求不已．终不敢与．俄而妇来．僧径就求饭．妇大怒．且毁叱之．僧哀求愈切．妇咄曰．脱尔身上袈裟来．乃可换．僧即脱衣授之．妇反复细视．戏披于身．僧忽不见．袈裟变为牛皮．牢不可脱．胸间先生毛一片．渐遍四体．头面半成牛．其夫走报妇家．父母遽至．则俨然全牛矣．今不知存亡．右四事亦得于王日严．