　　宜黄人多能相船．但父子相传眼诀．而无所谓占书之类．乾道五年．县民莫寅．造大舰成．以大钱邀善术者视之．曰．此为雌船．而体得雄．一板如矛．崭焉居中．其相既成．在法当凶．官事且起．灾于主翁．寅欲改更之．曰．祸福已定．不可为也．寅持钱三百万．将买盐淮东．适州需船载上供钱．拘以往．至大孤山下．桅樯为风所折．仓卒无可买．伐岸傍杉为之．人或言此神树．不暇恤．是夕．满船闻奇响震厉．莫测所以然．既过丹阳．盗夜入船．谛观之．若甲士数十辈往来者．寅家藏古刀累世矣．近年遇夜后光采发见．讶其异．取以自随．乃携此刀径趍前．间值一人熟睡．手横腹上．奋刀连斫之．断其右臂．救至得不死．盖部纲官刘尉也．初．刘生以寅解事有胆．故处其舟中．元未尝有纤介之隙．寅殊不知．觉遂就擒．鞠于镇江狱．府官欲论以死．而刘尉持不肯．曰．固他生宿冤耳．非今世事．吾幸存余生．何必处以极典．遂用疑狱奏谳．得减死．黥隶邵武军．