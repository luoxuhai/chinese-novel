　　潭州府舍后燕子楼．去宅堂颇远．家人不能至．守帅某卿、好游其上．卿晚得良家女为妾．名之曰酥酥儿．嬖宠殊甚．一日亦登楼．问其所以来．答曰、愿见主翁．心不惮远．卿益喜．留连经时．使之去．薄晚卿还．酥迎于堂．卿顾曰、适归无它否．妾愕然曰、今日在房中．足迹未尝出外．安有是耶．卿怒曰、汝来燕子楼视我．我与汝语．良久乃去．何讳之有．酥面发赤曰、素不识楼上路．何由敢独行．公特戏我．傍人尽证其不然．卿惘惘不乐．入燕寝径卧．疑向者所见．定鬼物也．少时酥入室．拊其背．掖之使起坐．曰、我真至公所．恐他人知之．故匿不言．亦因以恼公尔．何以戚戚为．卿意方自解．又与嬉笑．忽曰、今以实告公．我非酥酥也．请细视我．视之、则一大青黑面．极可憎怖．卿拊床大叫．外人疾趋至．无所睹．即抱病遂卒．王嘉叟说．闻之张敬甫．