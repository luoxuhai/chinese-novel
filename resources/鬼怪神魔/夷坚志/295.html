　　王师道、字深之．绵州人．绍兴二十八年．挈妻子自蜀赴调行在．明年正月晦．梦有人类三省大程官状．来曰．公有新命．出黄敕示之．乃除管某院云云．王不暇细视．曰．我已通判资序．今且作郡守．何乃反充监当邪．其人曰．此官不易得．又上帝饬．岂可拒也．迎官且至．治所不远．可即往视事．少顷从者皆至．亟升车．行才一二里．到大曹局．门户洞开．视题额五字．曰恩稚所稚院．吏曰．所辖天下物命也．其中皆禽鸟种类．不可名状．而雀最多．周览未竟而寤．以告家人．誓不复杀生．自恐不能永．颇料理后事．戒其子遍谒乡人之在朝者．梦后半月．除知达州．又十许日出谒归．得疾轿中．至舟而卒．时三月四日也．