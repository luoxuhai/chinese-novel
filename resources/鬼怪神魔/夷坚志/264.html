　　永康军有倡女．谒灵显王庙．见门外马卒．颀然而长．容状伟硕．两股文绣飞动．谛观慕之．眷恋不能去．至暮．家人强挽以归．如有所失．意忽忽不乐．过一夕．有客至求宿．其仪观与所慕丈夫等．倡喜不胜情．自以为得客晚．其人迟明即去．黄昏复来．留连数宿．忽泣曰．我实非人．乃庙中卒也．以尔悦我．故犯禁相就．屡不赴夜直．为主者所纠得罪．明日当杖脊流配．至时过尔家门．幸多买纸钱赠我．倡亦泣许之．如期．此卒荷铁校．血流满体．刺面曰．配某处．二健卒随之．过辞倡家．倡设奠焚钱．哭而送之．他日诣庙．偶人仆地矣．