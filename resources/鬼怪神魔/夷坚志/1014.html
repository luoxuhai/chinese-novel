　　谢巽与权、乾道七年十一月、自沣州守受代．与其孥陆行．抵巴陵．舍余岳阳楼．凡辎重之属悉置两大舟．又空一舟．规以自载．涉重湖．后三日乃至岳．是日岳守王习、为具．招之宴郡斋．舟方西来．司法吕棐、官舍在楼侧．当冬至节假．乘间率妻妾登坡上．纵目遥望湖心．有黑物甚长．乍出乍没．尾三舟而下．初以为龙．士人曰、是名走沙．江湖中虽有之．而不常见也．良久抵岸．谢亦还．遂乘舟去．吕复观焉．黑物随之如初．既行三十里、至九龙浦．欲赴道人矶宿．泊沙忽猛涨成围．渐东及舡半．篙师大恐．入白谢．请急出避．遽呼家人、由沙上跳登岸．少顷．一巨鼋升舟．其身长阔丈余．以首并足．尽力压舟顶．重载者皆平沉入水．独所乘轻者无恙．其生生之具．并衾帱裘褐尽没．暮寒方厉．遣信假衣衾于王守．王令道人矶巡检、募兵卒善没者下拯之．水深不可测．樯竿高数丈．犹不见表．知无可奈何乃止．一家亦仅脱死．危矣哉．吕棐说 <br>