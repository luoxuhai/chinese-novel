　　宣和中．京师西池春游内酒库吏周钦．倚仙桥栏槛．投饼饵以饲鱼．鱼去来游泳．观者杂沓．良久皆散．唯一妇人留．引周裾与言．视之、盖旧邻卖药骆生妻也、自徙居后、声迹不相闻．见之喜甚．问良人安在．顣頞曰、向与子邻时．彼谓我私子．子既徙去．犹屡棰辱我．我不能堪．与之决绝．今寓食阿姨家．闻子已丧偶．思欲遣媒妁言议而未及．不料获相逢于此、周愈喜．即邀入酒肆．草草成约．纳为妻．逾数月．因出城回．买饭于市．骆生适负药笈过门．周以娶其出妇之故．羞见之．掩面欲避．骆遽入相揖．周勉与语．且询其室家．骆伤惋曰、首春病疫死矣．吾如失左右手．悲念之不忘．遂泣下．周宽譬使去．殊大惊．又疑骆讳前事而为之说．立诣旧居．访邻里．皆言骆妻死．明白曰、吾属皆送葬者也．周益自失．惧不敢还家．又不知所为．纵饮酒垆醉．就睡．迨夜乃出．信步行．茫无所之．值当道卧者绊而仆．沾湿满身．复起行．财数十步．闻连呼杀人．逻卒蹑寻．见周意状苍忙．而污血被体．共执送官．具说踪迹如此．竟不能自明．掠死于狱．而真盗逸至京东．以他过败获．具言都城杀人事．移牒开封．则周既死矣．可谓奇祸也．其子子明、亦坐恶逆诛．