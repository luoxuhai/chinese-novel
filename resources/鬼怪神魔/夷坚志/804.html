　　阆州故多蚊．廛市问寝者．终夜不交睫．某道人舍于客邸．主家遇之颇垕．时时召与小饮．虽僦直或亏．弗校也．留数月而去．临去别主人．愧谢再三而起．至井旁言曰．吾在此久．君独能见知．无以报德．当今君家永绝蚊蚋之患．即取瓢中药一粒投井中．戒曰、谨覆之．过三日乃可汲．遂去．果如其言．每暑夕．蚊雷群鸣于檐间．而不能入室．张魏公宣抚川陕时．开府于阆．士人估客．往来无算．骈集此邸．至于散宿户外．计所获．眡它邸盖数倍焉．