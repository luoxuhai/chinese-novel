　　浮梁李生、得背痒疾．隐起如覆盂．无所痛苦．唯奇痒不可忍．饮食日以削．无能识其为何病．医者秦德立、见之．曰、此虱瘤也．吾能治之．取药傅其上．又涂一绵带绕其围．经夕瘤破．出虱斗许．皆蠢蠕能行动．即日体轻．但一小窍如箸．端不合．时时虱涌出不胜计．竟死．予记唐小说载贾魏公镇滑台日．州民病死．魏公云、世间无药可疗．唯千年木梳烧灰．及黄龙浴水．乃能治尔．正与此同．