　　宣和中．京师士人元夕出游．至美美楼下．观者阗咽不可前．少驻步．见美妇人举措张皇．若有所失．问之．曰、我逐队观灯．适遇人极隘．遂迷失侣．今无所归矣．以言诱之．欣然曰、我在此稍久．必为他人掠卖．不若与子归．士人喜．即携手还舍．如是半年．嬖宠殊甚．亦无有人踪迹之者．一日、召所善友与饮．命妇人侍酒甚款．后数日．友复来．曰、前夕所见之人．安从得之．曰、吾以金买得之．友曰、不然．子宜实告我．前夕饮酒时．见每过烛后．色必变．意非人类．不可不察．士人曰．相处累月．焉有是事．友不能强．乃曰、葆真宫王文卿法师．善符箓．试与子谒之．若有祟．渠必能言．不然．亦无伤也．遂往．王师一见惊曰、妖气极浓．将不可治．此祟异绝．非寻常鬼魅比也．历指坐上它客曰．异日皆当为左证．坐者尽恐．士人已先闻友言．不敢复隐．备告之．王师曰．此物平时有何嗜好．曰、一钱箧极精巧．常佩于腰间．不以示人．王即朱书二符授之．曰、公归俟其寝．以一置其首．一置箧中．士人归．妇人已大骂曰、托身于君许久．不能见信．乃令道士书符．以鬼待我何故．初尚设辞讳．妇人曰、某仆为我言．一符欲置吾首．一置箧中．何讳也．士人不能辨．密访仆．仆初不言．始疑之．迨夜伺其睡．则张灯制衣．将旦不息．士人愈窘．复走谒王师．师喜曰、渠不过能忍一夕．今夕必寝．第从吾戒．是夜果熟睡．如教施符．天明无所见．意谓已去．越二日．开封遣狱吏逮王师下狱．曰、某家妇人瘵疾三年．临病革．忽大呼曰．葆真宫王法师杀我．遂死．家人为之沐浴．见首上及腰间箧中皆有符．乃诣府投牒．云王以妖术取其女．王具述所以．即追士人．并向日坐上诸客．证之皆同．始得免．王师建昌人．林亮功说．林与士人之友同斋。