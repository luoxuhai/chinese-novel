　　郭三雅妻陆氏．秀州海盐人．平时端靖有志操．绍兴二十八年六月十五日．呼其子昭戒之曰．吾数日后当死．切无即敛．丁宁数四．昭忧之．亦未敢尽信．及期无疾而逝．心犹微温．奄奄有出入息．十日复生．曰．姑苏某龙王嬖一妾．遭夫人妒忌．以棰死．鞫讯天狱．累年不能决．上帝命我诘其情．一问而得之．奏牍已上．信宿当就刑．是时必暴风雨．至七月五日．平江大风驾潮．漂溺数百里．田庐皆被其害．三事窦思永说．