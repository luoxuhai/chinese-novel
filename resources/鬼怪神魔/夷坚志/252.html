　　李知命．建昌人．绍兴二十四年八月．宿豫章村落．就枕未睡．月色皎然．见窗外人往来．少焉回首与窗对．如一男子缁巾汗衫而立．恍忽间已入室．李疑其盗也．熟伺所为．俄至前．绕床而行．床之东北皆距壁．而其人行通无所碍．方和鬼也．如是十余匝．径揭帐执李项．李有胆力．举手承之．复以左手来．又与相拒．欲大叫．而喉中介介如咽．良久方能呼．两仆同应曰、喏．李曰．常夕叫汝．数声不一应．今何谨如此．既不寐．胡不早觉我．皆曰．见一男子至主公之前．相撑拄甚力．欲起则足不可动．欲叱则气不得出．适闻主公之声．男子始去．某等方得能言耳．