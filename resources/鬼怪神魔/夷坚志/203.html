　　衢人郑升之．宣和间为枢密院医官．后居湖州累年．尝往临安．于轿中遇急足持文书来．视之．乃追牒也．上列官爵姓名二十余人．郑在其末．读毕．即恍惚如醉．还家而病．前使亦至．呼之遂随以行．路半明半暗．如月食．夜到冥府．使者先入．郑窥窗间．见两廊皆囚．而以泥泥其首．少顷呼入．主者问曰．汝当死．有阴德否．曰、无．尝从军乎．曰、然．曰、汝昔宣和中随诸将往燕山．有二卒得罪于将．欲斩之．以汝谏获免．又汝在京师时．好以药施人．有之否．郑曰、颇忆有之．主者曰．有此二美．当令汝还取元．牒判云．特与展年放还．郑拜谢．既出门．询向使者曰．吾复活几何年．应曰．不知也．将行．使者曰．汝平生好饮．余沥沾几案间．积已数十．须饮讫．乃可去．即举一瓮甚臭．强郑令饮．饮三斗许．不能进．失手坠瓮．乃醒．又病一月方愈．自以阴限不明书年数．常恐死．乃别所知者．自还乡治冢地．明年．其所知者邢怀正孝肃为衢签．见郑之子．则郑已死矣．计其复生．仅旬月云．邢怀正说．