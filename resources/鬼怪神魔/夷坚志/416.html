　　绍兴二十年七月、福州甘棠港．有舟从东南漂来．载三男子．一妇人．沉檀香数千斤．其一男子．本福州人也．家于南台．向入海失舟．偶值一木浮行．得至大岛上．素喜吹笛．常置腰间．岛人引见其主．主夙好音乐．见笛大喜．留而饮食之．与屋以居．后又妻以女．在彼十三年．言语不相通．莫知何国．而岛中人似知为中国人者．忽具舟约同行．经两月．乃得达此岸．甘棠寨巡检．以为透漏海舶．遣人护至闽县．县宰丘铎文昭．招予往视之．其舟刳巨木所为．更无缝罅．独开一窍出入．内有小仓阔三尺许．云女所居也．二男子皆其兄．以布蔽形．一带束发跣足．与之酒则跪坐．以手据地如拜者．一饮而尽．女子齿白如雪．眉目亦疏秀．但色差黑耳．予时以郡博士被檄考试临漳．欲俟归日细问之．既而县以送泉州提舶司未反．予亦终更罢去．至今为恨云．