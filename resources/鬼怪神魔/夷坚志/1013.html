　　薛士隆季宣家．既遭九圣之异．其后称神物降其居者．尚连年不绝．乾道癸巳岁、自吴兴守解印归永嘉．得痔疾．为庸医以毒药攻之．遂熏烝至毙．死之数日．其子沄、病中．闻若有诵禅氏所谓偈者．其语云、议著即差．拟著即错．挑起杖头．将错就错．鱼鸟飞沉．各由至乐．要知乐处．无梦无觉．吁亦异矣．士隆学无所不通．见地尤高明渊粹刚正而有识．方向用于时．年财四十而至此极．善类咸嗟惜焉．官止通直郎．待常州阙．不及赴．