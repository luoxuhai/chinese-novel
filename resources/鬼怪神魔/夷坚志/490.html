　　弋阳县结竹村吴庆长．遣仆夜守田中稻．有操镰窃刈之者．持挺逐之不获．明夜复然．旦而视其稻．盖自若也．仆素有胆气．自谋曰、挺短无及事．当以长枪为备．至夜果来．见人出则走．仆大步追击．桩以枪．遂执之．秉火而视．乃故杉木一截．取卧于床下．明日将焚之．以语里巫师．巫师曰、是能变化．全而焚之不可．即碎为片片．置小缶．和汤煮之．薪火方炽．臭不可忍．闻二缶中号叫哀泣曰、幸赦我．我不敢复扰君．苟为不然．必从巫师索命．仆为破缶掷诸原．果不复至．