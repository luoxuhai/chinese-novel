　　林孝雍、字天和．明州人．政和七年．贡入辟廱学．将试上舍．林少时尝预荐书．应免解．或劝其先以免举试．如不利．则留今贡．以待来年．林不听．同舍生杨公全．扣其故．林曰．吾年甫二十．蒙乡举．梦对策大廷．坐于西南隅．将出．有小黄门从吾求砚．心颇自负．以为必擢第．讯诸筮人．筮人曰．君年四十八乃得官．今未也．吾意殊不平．讫黜于春官．自是连蹇几三十年．今春秋四十七矣．当可觊幸．不为再战地也．是岁果中选．廷试出．又告公全曰．试日正坐西南隅．小黄门乞砚．皆如梦中所睹．三十年前梦．与卜者所言．无毫厘差．