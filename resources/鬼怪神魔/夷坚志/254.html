　　南康建昌县民家．事紫姑神甚灵．每告以先事之利．或云下江茶贵可贩．或云某处乏米．可载以往．必如其言．获厚利．一日书来曰．来日贵客至．宜善待之．其家夙戒子弟奴仆数辈候门．尽日无来者．将阖门．而一丐者至．即延以入．为具沐浴更衣．丐者虽喜过望．而惧其家或事神杀己．恳请曰．虽乞丐至贱．亦惜微命．幸贷其死．主人告以昨日之故．丐者曰．若然．幸复致祷．将得自询之．始焚香而神至．书九字于纸上曰．吁．君忘碧澜堂之事乎．丐者观之则闷绝．久之方苏．泣而言少年时本富家子．与一倡有终身之约．惮父母不容．遂挟以窜．已而窘穷日甚．又虑事败．因至吴兴．游碧澜堂．乘醉推倡入水．遂亡命行丐．今公家所致．盖其冤也．言已复泣．其家赠以数百金遣去．自是不复事神云．三事李绍祖说．