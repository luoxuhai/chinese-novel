　　湖州学．每岁四仲月．堂试诸生．三场誊录封弥．与常试等．其中选首者．郡饷酒五尊．第二第三人三尊．第四第五人两尊．绍兴二十一年．唐嘉猷尧封为教授．既试将揭榜．游学进士福州人陈炎．梦登大成殿．夫子赐之酒五尊．子夏怒形于色．举足蹴其二．觉而异之．以语同舍生．及榜出．名在第二．嘉猷告之曰．君本居魁选．坐误引子夏事．故少贬．始验所梦．