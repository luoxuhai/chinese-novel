　　湖州乌程县浔溪村民徐三者．绍兴十五年七月中．暴死．四日而苏．言追至冥府．主者据案．皂吏满前．引问平生既毕．授以铁棰．使为狱卒．立殿下．凡呼他囚姓名．即与同列驱而进．吏前数其过恶．令持棰笞击．应手为血．以水噀之．乃复为人．如是者非一．良久事稍间．纵步庑下．过一室．榜曰判官院．陈列帏帐几格．细视其人．盖故主翁王蕴监税也．询所以来．备言始末．且力丐归．蕴许诺．与俱过他府．令坐门外．须臾出呼曰．汝未当来此．今可复生．手书牒见付．使亟还．且云．我在此极不恶．但乏钱及纸笔为用．汝归语吾家．速焚钱百万．纸二百张．笔二十枝．寄我．阳间焚钱不谨．多碎乱．此中无人能串治．当用时殊费力．宜以帕子包而焚之．勿忘也．又取首掠系左臂．曰．恐吾家人不汝信．此吾终时物．可持以为验．即泣谢．踊跃而出．中路频有鬼神呵阻．示以牒乃免．益疾走．登高山．跌而寤．未暇诣王氏．既而复死．明日．王氏遣信来责曰．昨夜梦监税言向来事．何不早告我．自是三日始再苏．言某神遮留．令作竞渡戏．视左臂所系首掠犹存．封识宛然．徐后七年．至秀州魏塘．为方氏佣耕．又七年．以负租谷不能偿．泛舟遁归其乡．过太湖．全家溺死．子弟景裴说方氏婿也