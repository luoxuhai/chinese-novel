　　饶州德兴县士人董颖．字仲达．平生作诗成癖．每属思时．寝食尽废．诗成必遍以示人．尝有警语云．云壑酿成千嶂雨．风苹吹老一汀秋．蒙韩子苍激赏．徐师川为改汀字为川．汪彦章曰、此一字大有利害．目其文曰霜杰集．且制叙以表出之．然其穷至骨．他日入郡．为人作秦丞相生日诗．穷思过当．遂得狂疾．走出欲投江水．或为遣人呼其子．买舟载以归．归数日而死．家贫子弱．葬不以礼．亦无钱能作佛事．历十余日．宗人董应梦者梦见之．曰、颖死后以家贫之故．不蒙佛力．尚未脱地狱苦．吾兄傥施宗谊．微为作斋七．以资冥路．并刻霜杰集传于世．则瞑目九泉．别当报德矣．应梦如其请．先饭僧作斋．又梦来谢曰、荷兄追拔．已得解脱．霜杰愿终惠也．以诗一章为谢．记其一句曰、日斜人度鬼门关．余句乡人或能言之．应梦家正开书肆．竟为刻集．