　　任子谅在太学．夜过斋后．于丛竹间见银百余笏．月光照之．粲烂夺目．子谅默祷曰．天知谅清贫．阴有大赐．然晻昧之物．终不敢当．愿归诸神祇．他日明中拜赐．乃幸耳．遂委而去．及登厕复还．至其处．觉白物颇动摇屈伸．讶而注目．乃巨白蛇．其长丈余．急反室．明日不复见．不知白金之精．荡于异物耶．将蟒怪为孽．欲致人害之耶．二者不可晓也．子谅之子良臣说．