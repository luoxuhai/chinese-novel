　　李希亮．政和中为郎官．其邻士甚贫．以教授为业．尝借马出城．归而言曰．一月前梦金紫人．言吾汝六世祖也．国初为佐命功臣．墓在京城外十数里之某村．有祀享田．岁可得米二百斛．去世已久．不知子孙凋零如此．今田故在．但为掌墓者所擅．汝往料理．足以糊口矣．既觉．未敢遽往．昨夕复梦．颇见谯责．某谢曰．自少孤苦．不省先垅所在．与墓人亦不相识．且无契券．何以能取．祖曰．汝言大有理．此田尝有碑具载．今为守者瘗于门外草中．第如吾言发视．必可得．某以再梦之验．故以今日往．得大墓园良是．而荒秽殊甚．呼守者出．责以不治之罪．答曰．久无人拜扫．故至此．问田所在．谩云无之．令取碑为证．曰．不知所在矣．命锹锸斸地．果于近门草间尺许得之．守者惊惧惭服．乃具说田处．亦颇有为豪右吞并者．今当讼于开封．乞正之．希亮大异其事．为赞于府官．尽得其田．居数月．复谓希亮曰．夜梦祖告云．行得官矣．吾同时佐命有来为相者．以汝属之．渠当不忘旧好也．未几．郑达夫拜相．首乞甄录创业勋臣之裔．于是例得一官．王嘉叟记志士人姓名．