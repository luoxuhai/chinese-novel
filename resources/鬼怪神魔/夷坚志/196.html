　　绍兴戊午．吕丞相居天台．族婿李修武．寓会稽虞氏馆．方与妻对食．一走卒以丞相书至．李接书展读．其人曰．本府某提辖．已在大善寺．使邀修武．李诺之．须更起更衣．久不出．妻往寻之．乃见在圃内池水．上身没至腹矣．急呼童仆共拯之．得不死．徐问所见．曰、适与某提辖饮梅花酒．乐作正欢．而尔辈挟我出．不能终席．殊败人意也．池四面有桃梅数十本．遣视走卒．已失所在．后半月．有自天台来．言提辖者死几月矣．走卒乃丞相所遣至李氏者．道死于嵊县．县人检尸得其券帖．独不见丞相书．是日盖李得书日也．死卒能致生人书．亦异矣．傅世修说．