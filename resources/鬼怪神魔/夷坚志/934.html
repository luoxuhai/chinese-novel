林显谟长女．初嫁一武官．夫妇对饮．遣婢往堂后小圃摘菜．少顷．婿忽大叫仆地．如中风状．至晓始苏．婢亦方还．蓬头垢面．衣服皆沾污．疑其乘隙有他过．诘之．云．初入圃．放灯笼于侧．以小刀掘菜根．方举一窠．有小儿长尺许．自地踊出．挥刀斫之．应手成四五儿．愈斫愈多．牵衣而上．遂为所压坠．昏不醒．及觉日已出．度其见怪时．正婿得疾之际．婿自是感心疾死．林女后适中大夫任廱．