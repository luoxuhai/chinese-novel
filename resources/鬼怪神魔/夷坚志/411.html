　　饶州妙果长老师立．少年时．行脚至衡山福严寺．方夏四月晚．游寺前兜率桥．见潭下峭壁间．异僧背负石而立．师立夙闻人言．此地有罗汉．隐见不常．且忆藏经所载持地菩萨入石壁事．竦然敬视．忽壁开尺许．僧入其中．复合无纤罅．又旬日放参毕．与同参二人．信步到寺后虎跑泉亭上．天风倏起．二僧欲归．师立独少留．二僧曰、久知亭下多异．师无庸留．立方壮不以为意．俄亭西南角有扣柱者．继即伸手内向．渐进不止．肘几过五尺．立戏之曰、复能缩否．应声而退．少顷又闻扣柱声．立曰、若圣者邪．当隐．若山鬼即见形．如食久一手复出．五指初大如椽．渐小如婴儿初生指状．立颇恐．即下山．时绍兴十年也．又三岁还乡．过庐山白云庵．清夜礼佛．有物行牕外．类牛及虎．开户视之．一黑牛绝大．裴回往来．立念日中无所见．岂鬼邪．明日至其处．乃巨青石偃卧．正昨夕牛行处云．师立说．