　　汾阴后土祠．在汾水之南四十里．前临洪河．连山为庙．盖汉唐以来故址．宫阙壮丽．绍兴间陷虏．女真统军黑风大王者．领兵数万．将窥梁益．馆于祠下．腥膻污秽．盈积如阜．不加扫除．一夕乘醉欲入寝阁．观后真容．且有媟渎之意．左右固谏．弗听．率十余奴仆径往．未及举目．火光勃郁．杂烟雾而兴．冷逼于人．立不能定．统军惧．急趋出．殿门自闭．有数辈在后．足为关闑翦断．统军百拜祷谢．乞以翼旦移屯．至期天宇清廓．杲日正中．片云忽从祠上起．震电注雨．顷刻水深数尺．向之粪污．荡涤无纤埃．统军斋洁致祭．捐钱五万缗以赎过．士卒死者什二三．