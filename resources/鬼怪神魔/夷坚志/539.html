　　衢州人徐逢原．居郡之峡山．少年时好与方外人处．有张淡道人过之．留馆其门．巾服萧然．唯著青巾夹道衣．中无所有．虽盛冬不益也．每月夕．则携铁笛．入山间吹之．彻晓乃止．逢原学易．尝闭户揲大衍数．不得其法．张隔室呼之曰．一秀才此非君所解．明当语子．明日授以轨析算步之术．凡人生死日时．与什器草木禽畜成坏寿夭．皆可坐致．持以验之不少差．最好饮酒．时时入市竟日．必酣醉乃返．而囊无一钱．人皆云能烧银以自给．逢原欲测其量．召善饮者四人．更迭与饮．自朝至暮．皆大醉．张元自如．夜入室中．外人望见其倒立壁下．以足挂壁．散发置瓦盆内．酒从发际滴沥而出．逢原之祖德诠．年七十余矣．张曰．十八翁明年五月有大厄．速用我法禳禬．可复延十岁．徐氏不信．以为道人善以言相恐．勿听也．语才出口．张已知之．即舍去．入城中罗汉寺．时年五月．德诠病．逢原始往请之．不肯行．果死．其徒有头一人．又秘藏纸画牛一头．每与客戏．则取图挂壁．剉生草其旁．良久草或食尽．或齮龁过半．遗粪在地．可扫也．后以牛与头．而令买火麻四十九斤．纽为大索．嘱之曰、吾将死．死时勿棺敛．只以索从肩至足通缠之．掘寺后空地．为坎埋我．过七日．辄一发视．头谨奉戒．既死七日．发其穴．面色如渥丹．至四十九日．凡七发．但余麻在．并败履一双．尸空空矣．逢原尝赠之诗曰、铁笛爱吹风月夜．夹衣能御雪霜天．伊予试问行年看．笑指松筠未是坚．张以匹绢大书之．笔迹甚伟．又以匹绢书汞法授逢原．逢原死．乡人多求所书法．其子梦良不欲泄．举而焚之．轨析之术．徐氏子孙略知其大概而不精矣．逢原孙钦邻说．