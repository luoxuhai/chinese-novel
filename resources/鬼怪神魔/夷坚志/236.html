　　衡山县西北净居岩．有蛟窟于中．僧宗誉初至．乐其幽閴．谋结庵．为妇人数出扰．不敢留．避诸岳寺．绍兴十一年．僧善同来居之．才草屋数间．游僧妙印．在他舍．妇人来与合．自腰以下．即冷如冰．数日死．行者祖渊．采木于山．后迷不还．凡五日．求得于老虎岩中．云一妇人令住此．今出求果饵以饲我．岩口甚窄．仅容人身．而其中颇广．盖蛟所穴也．祖渊归亦病．是年四月几望．风雨暴至．遍山皆黑．电雷掣旋屋外．善同素不睡．宴坐龛中．夜且半．起明灯．闻声出龛下．如鼓鞴然．视之．乃巨蟒蟠结数匝．尾犹在户外．善同呼众僧．以杖击去．既去复回．又击之．始趋入石罅．未及而震死．山水大至．冲室屋太半．已而月星粲然．明旦．视死蟒长二丈许．围数尺．体皆黑方花纹．祖渊即日发狂．嗟惜数月亦死．前后僧仆为所杀者凡八人．向时每夜．山辄昏昧．虽月出亦然．自蟒死．夜色始明．今有屋数十间．僧十辈云．善同说．