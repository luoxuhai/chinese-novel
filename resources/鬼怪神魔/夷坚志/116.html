　　福州永福县有村律院．伯仲二僧同房．伯僧爱一犬．每食必呼使前．仲甚恶之．见必叱逐．或继以鞭棰．如是累岁．伯尝出外旬日．归不见犬．责仲曰、汝常日仇犬特甚．乘我之出．必杀食之矣．仲力辨．不得已乃言因其窃食．误击杀之．埋诸后圃．非食也．伯殊不信．潜往瘗所发视．急归语仲曰．犬虽异类．心与人同．汝与结冤非一日．适吾视其体．头已为蛇．会当报汝．汝不宜往．可倩所知者再观之．洎别一人往视．则蛇头愈长．始大恐．问所以解冤之策．伯教以尽鬻衣钵．对佛忏谢．遂入忏堂．昼夜不息．凡数年．一夕焚纸镪．觉盆中有物．意其鼠．拨灰视之．蛇也．乘仲张口．急奔入喉中．遂死．本县般若长老惟学说．