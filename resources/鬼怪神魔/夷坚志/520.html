　　延平人张抚干．有术使鬼神．钟士显世明病疟．折简求药．张不与药．不答简．但书押字于简板上．戒曰、以舌舐之当愈．果愈．钟妇翁林氏．富人也．用千买美妾．林如福州．而妾病沉困不食．钟邀张治之．张曰、事急矣．度可延三日命．林君如期归、则可见．乃呵气入妾口中．少顷目开体动．索粥饮之．颇能语．信宿林归．妾亦死．又与邓秀才者同如福州．邓羸劣不及事．张曰、吾以一力假君何如．邓曰、君自无仆．何戏我．前过一神祠．指黄衣卒曰、以此人奉借．邓特以为相戏侮．遂分道各行．至前溪渡头．舟人檥舩待．曰、君非邓秀才乎．适有急脚过此．令具舟相载．固已怪之矣．晚到村市．见旅舍贴片纸曰邓秀才占．问之、又此人也．自是三日皆然．至福唐．梦黄衣来曰、从公数日．劳苦至矣．略无一钱相谢何耶．我坐贪程行速．蹙损两指．当亟为疗治．觉而异之．即焚楮繦数万祝献．归途过祠下．视黄衣足指．果断其二．自和泥补治之．