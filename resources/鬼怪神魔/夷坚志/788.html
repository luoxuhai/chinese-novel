　　越民沈氏、世居山阴道旁．郡人奉诸暨东岳庙甚谨．每三月二十八日．天齐帝生朝．合数郡伎术人．毕集祠下．往来者必经沉生门．绍兴乙亥岁．三道流归天台．以是日至门少憩．一人老矣．衣服蓝缕．二人甚壮．颇整洁．随身赍干糒及马杓之属．坐久．沈出见之．三人长揖．求汤沃饭．沈并遗以蔬菜浊酒．皆喜谢．毕饭．老者从容告曰、子将有目疾．解腰间小瓢．奉药三粒．云疾作时幸可用此．沈唯唯．须臾辞去．复言曰、中秋日当再过此．千万候我于门．若不相遇．后不复会矣．沈亦唯唯．置药佛堂隐奥处．未尝以语家人．亦莫之信也．夏六月、真苦赤目．肿痛特甚．寝食俱废．凡可用之药无不试．有加无瘳．始忆道人语．而忘药所在．命遍索之．经日得于佛堂尘埃中．取一粒．沃之以汤．铜箸点入眼．如冰雪冷彻脑间．痛即止．肿亦渐退．是夜熟睡．明旦起．双目如常．所居去城十五里．城外石桥曰跨湖．顷兵难时．多杀人于此．一日、骑驴入城．过午而归．经此桥．见桥上下被发流血者．斩首断臂者．三两相扶．莫知其极．奇形异状．毫毛不能隐．惊而坠．迨起．复见之如故态．且惊且走．不敢开目．比至家．日已晡．暮出舍前．见田间水际亦如是．大怖而还．过数日．又入城．其归差早于前．所见俨然．但正心澄念以待之．悸魄稍定．自是常有所睹．渐不加畏．乡人颇知其事．多往访焉．韩总管丧爱子．念之不忘．召问沈．沈云、小人但见鬼物耳．若追召遣逐不能也．韩曰、吾正不为此．但恐儿魂魄尚幽滞．烦君一观之．引诣昔所居．沈初不识．具言容貌举止所衣之服．与生时了不异．立于室中．韩举室大恸．其后问者不可以缕数．大抵皆如韩氏事．遂呼为沈见鬼．五年之后．渐无所睹云．所谓道人中秋之约．竟忘之矣．好事者为惜之．