　　王承可侍郎．建炎末．居分宁田舍．梦黑衣男女仅三十辈．两人如夫妇立于前．余皆列于后．泣拜乞命．梦中似许之．明日、纵步门外．逢村民负鳖来．倾置地上．二大者居前．余二十六枚在后．恍忆昨夕事．尽买之．放诸溪流．是夜梦二黑衣来谢．且哦诗两句云．放浪江湖外．全胜沮洳时．超然有自得之貌．喜色可匊．盖向者处陂泽之间．而为人所取也．