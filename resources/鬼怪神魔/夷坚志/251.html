　　湖州人王概．绍兴十六年八月．赴邵武建宁丞．宿信州玉山驿．便溺已．且就寝．见美女在旁．探手虎子中．拾碧粒如珠者三四颗．串以红缕．挂颈上．概惊问汝何人．已不见．自是每溺．其旁辄地裂．女子盛服出．或器内．或溷厕．必得珠乃没．概日以困悴．医巫束手莫能疗．几二年久．女所穿累累．绕颈至腹数十匝．其后珠益减．至才一二颗．而色渐白．女惨容谢曰．得君之赐厚．吾事济矣．但恨伤君之生．无以报．当亦徐图之．再拜而去．概是夕不复溺．翌日大汗而卒．三事亦徐搏说．