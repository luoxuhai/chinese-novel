　　武昌李主簿．梦就逮冥司．主者问汝前身为张氏子时．安得推妻堕水．李梦中忽忆其事．对曰、妻自失足堕水死．非推也．主者遣追本处山川之神供证．与李言同．遂放还．他日在旅舍．遇妇人自言为前生妻．相守不肯舍．绸缪如生．姻党皆知之．数年乃谢去．李亦不娶．终身虽无它苦．但常病腰痛．以木为两椎．刳其中．每日扣击数百下．痛则少解．盖鬼气染渍所致云．