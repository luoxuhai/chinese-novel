　　绍兴二十三年七月．湖州教授赵失其名夜梦人投刺来谒．曰莫仔．既入坐．起而言曰．仔．城南人．适闻天符下．除教授为阴司判官．仔副之．方有联事之幸．不敢不修谒．赵大骇．扣其何人．答曰．仔郡之富民也．行第七十一．尝以入粟得助教．赵觉而恶之．明日诣学．具以所见语诸生．诸生言果有此人．名族排行皆不妄．然已堕鬼籍二年矣．赵意色怆然．退即感疾．不药而死．