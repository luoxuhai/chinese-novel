

						&nbsp;&nbsp;　　求仲门中，岂宜执戚而舞；成连海上，无乃有丝即弹。识夫麟为灵，何其相谑；忧彼凤不至，聊以自娱。<br>&nbsp;&nbsp;　　斛斯贵在鸡笼城，盼兵船不至，请桑从事占之。烛生曰：“吾临行时，曾共甘使君观第一图。其词云：<br>&nbsp;&nbsp;　　海丁沸，糖蟹死戊已。黄无衣，赤无首，兰臭解鲍腥，鱼子多收十万斛。<br>&nbsp;&nbsp;　　闻起衅者，为包家港之老渔户，其子虽多，收之者侯也。何患不集勋乎？且兰臭微映天女，名若待之而解矣。”贵曰：“先生既得知微，此事宜能发覆。”烛生曰：“如可一言以蔽，何难数策无遗，其妙者口可宣，其元者神当嘿也。”忽巡官以急递文进，贵阅之，乃李节使及余抚军手书云：<br>&nbsp;&nbsp;　　舜佐述祖奉白：比以天子明威，百神全力，粮储在前，将士在后，咸集于泉，某日夜配渡，约某时刻可达岛城矣。女将木兰，送神船入地，领舟师赴援。此天帝以畀国家者，何幸遭侯之物色而延致之。逆番不足平，而三城不难复矣，敢以贺。<br>&nbsp;&nbsp;　　侯大喜，谓烛生曰：“向无天女，费文武臣无数心力，而不克如其谨严，竭山泽民无限脂膏，而不克如其暇豫，于古有诸乎？”烛生对曰：“今天下承平日久，于调兵征饷之制，既不屑沿旧法，又不及定新规。仓卒之时，虽萧相国不能挽储，淮阴侯不能为将，天女不得已而载兵渡饷，凌风驾云，神而不宜于人，变而不底于正，微独依古未之前闻，且亦不可传信后人，滋之惑也。”言未已，木兰入谒，侯拜谢之。桑从事亦前慰劳。木兰曰：“贼中起事之株，岛内流言之柄，殷忧何疾，急治何方。愿得其详，以图所向。”侯乃喟然曰：“始吾疾驰来斯，犹迷罔也。余中丞尝言之：五年以前，有苦木澳副守檀岂凡者，以出验斗死皮骨，为番奴所戕，攫其首供家鬼。守将亟捕之，众番大恐，求计于驾绘船之老渔户严多稼。严私合其党千人，持军械出拒，时此邦郊圻吏，姑息养奸，模糊定狱，诱不应死者数人戮之。闻于朝，以为能事。自此凶番益无忌，其懦者畏无罪诛，咙然从之，叛志如城，叛形视掌矣，此起事之株也。初，咍鉏岛富民梅飒彩，蔗田千亩，挹浆为霜，白清红浊，厥肆名糖。梅之役徒，多狎锋□，轻性命者，番俗尚格斗，千百人对垒，虽力尽死，各靡悔焉。其长按之，各以饼钱，购愚者代抵罪，长曲从之。争以贿谢，有成名宿者，贤长也。绝诸贿行，理代抵之狱，民谓长矫廉正，不便风俗，窃腹诽云，适梅之徒数人当系治，成君责隶捕之急。梅以罪者献，乃置死囚狱。于是凶番益汹惧，吁严以请于梅，愿率众劫囚。梅不可，严胁以刃，始唯唯，以诸不逞围岛城。声言成君好官，而胥吏弄权，幕士作慝，家奴流毒，盍讨之。清官侧之恶，成君死守逾月，以外援缓，城陷殉之。贼势遂披猖，此流言之柄也。尔时所忧之疾，两武臣不用命，万乡勇无取裁，贼酋之伪檄，结十三国之岛夷；贼党之奸谋，伏千百艘之海鬼，有此四疾，将何以瘳，所求之方，信赏必罚。远交近攻，则又何症之不治耶。”木兰拱手曰：“侯之虑贼情也，燎如观火；讲戎务也，沛若决河。仲离有以藉手，帝震无或殚心矣！”于是以侯命，召水陆大帅，来谒者广都督册，赫都督谟也。广，闽人，治水师；赫，晋人，镇陆路。侯厉声诘广曰：“群纲岛失事，尔何故拥重兵不救？”册辩曰：“某世守闽土，宁或忘海隅，由岛长失政，城中卒听民为乱，一夕屠其家，职赴救时，岛众牪附，据险发矢石矣，实无能为力。”木兰责曰：“城中卒皆尔所部，敢与民为不轨，向之教诲约束安在哉？”挥左右缚册，侯命囚之，奏请处治。赫谟色变身战，跪而谢曰：“显教岛之战，败职洵有罪矣。虽然，乡勇通贼，前徒倒戈，不能禁其不败也！乞原之！”侯勃然怒曰：“谁之偏裨，募此乡勇为贼，募贼以丧师，不诛何待？”命木兰取上方剑，谟大呼曰：“国典，无贵臣自戮大帅故事，即不当释，就于理官，待罪可也。册之厚而谟之薄，侯诚何心哉？”木兰叱曰：“册之先，有归命大勋，赦三罪勿杀。故请中旨，遵宥典也；尔起自行间，官赏咸懋，建牙海上，国恩无万一之酬，复以阃外才难，载锡高位，乃师于初总，而气沮前茅。戎威大挫，显戮犹恐后耳。援册求免，恶知拟不于伦矣。”臂上方剑，引出斩之，呈其首，各省赴调将士，俱相顾色死，齿牙作斗声。烛生私谓侯曰：“图中之言验哉，广赫两都督，所谓黄无衣，赤无首也。”侯愕然曰：“死生定数，人何能为。”鹢日驰奏云：<br>&nbsp;&nbsp;　　臣贵言，臣伏见□□城，守而后陷，其文武臣若成名宿等。诚有陷城之罪，非无死事之忠，似足相抵也。群纲城激变致陷，文臣师桑，死不足掩罪，宜籍其家实军饷，昭炯戒焉。武臣广册，法应坐辟，核其先代，有援郝勋。臣夺其符印，拘囚之，请敕廷议，显教城可不破，由武臣赫谟，以乡勇为前军。通贼反攻，王师败绩，城遂陷，文臣危后安死之，无罪可悯。似宜邀天仁，诏所司议恤也。谟纵兵叛乱，法不可缓死，臣请上方剑刑之，擅杀之咎，臣昧死不敢避。闽抚余述祖，儒者多智略，请敕渡海来，与臣商酌进剿事宜，臣幸甚，师中幸甚。使者赍奏去，即札遗余君，来岛议事。木兰自请护抚军，侯从之。飞桨达泉州，余君方与李节使话：“近日神策兵二千，随海西侯贺兰观，助斛斯侯战，须配赶绘船四十，某自送之至鸡笼也。”木兰偕侯使，以书启余君，李节使叹曰：“天女此来，不独护抚军，兼护海西侯神策兵矣。师行利便，天眷圣明也。惟予以只手经略泉门，终鲜良朋，将成独立，公等成功之日，老夫授命之期矣，悲哉。”余君与木兰，俱恻恻不能对。第三日，贺兰侯以神策兵至，李节使促余君送渡，相与作别登舟，贺兰曰：“某尝征西蕃，堕黑水中，三昼夜不能出。闻空中语曰，犍儿速救上公，旋有两牛，共负之以登岸，洪涛多令人弱，思之犹闷于心，兹大海浩牱，设有不虞，何处觅犍儿也？”余君曰：“勿忧，即有惊怖，天神相之，皆坦易耳。”贺兰问其故，余君指木兰以对。绘船四十，已出洋矣。前哨船反报曰：“有十舟将溺，似为人暗穿凿者。”木兰曰：“斛斯侯曾有贼谋伏海鬼之说，吾此来，正堤防其失也。番奴竟敢尔乎？”遣三板小□，救十舟被溺之兵，自吐水晶丸二，投海中，如梭之掷，如弹之飞。须臾，海水见血腥，其头颈四悬于桅首，若号令然。余君以手加额，贺兰叹息曰：“微天神之力，吾辈及二千人，为大鱼餐矣。不知所吐丸，何异传也。”木兰曰：“初非有异，要自不同，前人所炼剑□耳。海鬼匿阴壑，凡兵刃不得而加之，此丸惟宜济此际此时之险，他仍无所用之矣。”舟中皆呼万岁，木兰以鼻息呼风，即抵港岸。计神策兵遭溺死者，将三百人。贺兰洒泪曰：“好儿，不死于番僧之碉楼，而死于海鬼之椎凿。长风巨浪，惊魂何日还帝乡乎？”余君亦为之惨戚。至军门，斛斯侯出迓，谓贺兰曰：“谋短力绵，天遣海西相助，贵何患耶？”贺兰答曰：“当今折冲之任，不过数人，朝廷谓吾勇，吾恃君福耳。”余君曰：“侯不来召，仆固愿有所陈。”出十三国呈送之伪檄观之，二侯俱以剑斫案，各裂其半，檄词云：<br>&nbsp;&nbsp;　　九奥大元帅梅，为布告远人，来同景运事：大星芒起，陨石鲜有完形，华旭影流，死乌多归积气。雷出地而诸山震动，无充耳之蛰虫；月当天则万象空灵，孰吐珠子灵蚌。吾闻王者不死，帝命方在菰蒲，彼敢大邦为仇，军行已无井灶，三岩城之袭取，小儿不得成夜啼；五重镇之败亡，奔鹿何能择朝荫。是以既立鳌柱，爰扬鲎帆。群合志于三千，独占繇在九五。居三正之后，维卯亦纪春王；厕历代之先，有唐斯宗古帝。尔外夷，矫首抱珥，应知中国有圣人；关心缀旒，总倚汉家如父母。云从龙，风从虎，声灵若相应斯宜；织问婢，耕问奴，职贡之不修曷故。便尔戈船四出，俱成授首长鲸。何如琛舶偕来，不至为尸贰负。要识如纶如鹏，天子从无戏言；但能勿贰勿参。太常厥有成绩。于戏，将朝赤县，尚巧思而造飞车；已立苍天，休无罪而怀珙璧。年月日檄。<br>&nbsp;&nbsp;　　余君哂曰：“此皆中原流寓无聊之徒，簧鼓笔舌，以利天下有变者，破贼后，当生致之，为醢以分赐外国人耳。”烛生出议曰：“自古无建卯者，以二月为岁首，非三才之外，别有世宙乎？”木兰进曰：“故设必无之正朔，自夸未有之余分，□气已张，败征可俟矣。”贺兰问曰：“伪国称唐，岂将附会李天下也。”斛斯侯笑曰：“惟我知之，彼固从糖肆中来者耳。”众大粲。余君曰：“从事家闽中，知闽诸生，有通外番语言文字者否？”烛生对曰：“龏少在黉序，结交诸豪，其不羁者，类能登蜃楼，视虾釜，避夜叉之国，寻罗汉之山。自彼鸟音，迄兹蛮语，靡不摇唇即是，掉舌皆然。若横书左行，水文云篆，固已出精心而译义，伸快腕以摹形矣。至其掷地有声，悬河在口，殆不啻挹苏张之袖，拍随陆之肩也。在远郡者，招之未必即来，漳泉二区之人，龏折简焉可矣。”木兰请曰：“侯昨患乡勇无纪，非设立团练官，以本州人领之，当不可以理烦而制乱。”斛斯侯曰：“此间有两教谕，呈请督率乡勇矣。吾一恶其贪，一怜其愿，姑置之也。”余君曰：“且命之至，仆自考之。”<br>&nbsp;&nbsp;　　侯令两学官入帐，参余抚军并贺兰侯，二人振衣入，一称索暧孙，一称吉隐裔。贺兰问曰：“索吉两先生，由何阶为学官也？”暧孙对曰：“某二教谕，均由闽贡士，屡试礼部不获进，遇国家殊恩，以乙等先用注今职。”余君问曰：“乡勇犷悍之民，与盗同域，苟能防其变，无勿收其功，当以何道？”隐裔对曰：“请给之宽糈，申以猛令，战殁则并恤其家人，叛亡则兼收其伍正，何如？”斛斯侯谓贺兰曰：“发言在规矩中乎？”贺兰曰：“用意如庙堂上矣！”余君曰：“善。”暧孙对曰：“请悬重赏以饵其心，勿吝空头告身以耀其门户，其功以招降贼首及余党者为上，缚贼及斩馘多者次之，料量贼中情形，不为所算者又次之。其罪不可胜数也，请密谕其统领之大长，得以便宜行事，仓卒犯法，虽有功亦诛之，勿稍纵。既诛，则以事白主帅，无得疑虑焉。盖以官兵胜败之故，责之乡兵，即以乡兵死生之权，付之统领。若统领而用非其人，则主帅过也。何以慰宵旰至尊耶？”<br>&nbsp;&nbsp;　　贺兰称其严切。斛斯侯耳语于余君曰：“是人议论，直枭雄之才，先闻其求金于生徒，教刑酷烈，贪墨难为情也。吾摈之亦有所见。”余君亦耳语曰：“当此之时，贪诈皆用。”即谓二人曰：“乡勇约万人，两君可分领其众。”暧孙向斛斯侯乞三箭，曰：“军中恃有此柄，不然，穰苴亦罕成功也。”侯与之。隐裔乞饷册、并赏格、职券。临去，侯命曰：“公等司教者，苟不教而诛，伤天和，亦亵国体矣，慎之！”二人去后，余君曰：“索教谕必嗜杀人，乃叛民之劫运也。吉教谕有长者风，此行俱不偾事，论功行赏，索右于吉，吾料索纠缠于利名，而脱略于身命，稍得志，必为人害。然殃即馀之，应无考终福，吉狷者自守，不敢与世争，名途易穷，利径易塞，而寿者之相，吉人之辞，少不愧孝廉之称，老犹胜别驾之任耳。”时谍者来告：“贼中因海鬼遭歼，大有居然敌之惧，载中原土物数巨艘，馈红毛夷，嗾其内犯。”斛斯侯问计，余君曰：“正当用其援兵，以制其死命。”密谓烛生，速修书召诸生。寻来四人，漳郡学生欧阳敏、上官雄，泉郡学生南郭超，东野俊，先诣烛生。微叩以隐语，互答一无滞机。引之谒余君，延就宾位坐，余君问：“诸国孰近而孰强？”皆对曰：“无过戒服同紫，分封比聃之邦矣。”余君曰：“谁与结之，将其不侵不叛之心，竭以如取如携之力。”敏与超起立拱手曰：“某等愿任其劳，且当其罚。”余君曰：“罚岂及君？赏将延世耳。余国则上官东野，义可辞哉。”雄与俊起谢曰：“此行也，如解牛之刃，不伤于芒；射鹄之弓，惟志于鬘。报命非速，开诚有终而已。”余君悦，各厚其仪物送之。旋有以泉州急递进者。视其文，则粤南澳都督所呈送也。云：<br>&nbsp;&nbsp;　　某日时：碣石虎门两镇，会巡各澳口，谍知交薾船扬帆东下，不由熟洋，无从邀击之。飞移到职，谓其出没狡狯，罔测所之，宜各自为备。伏思交人自郎善相天诛，屈蚝内附而后，其不敢寇粤也久矣。岛贼梅飒彩，讹言孔扬，鱼鳖小君，必有闻而蛊志者。交人非与贼为援，将因闽之弊耳。然自古无交址犯闽之事，破荒为之，其败必也。兵法千里蹶上将军，况海道数十更乎？乞我侯饬闽将堤备，鸡笼水险，度彼望洋不敢突进，职利达呈察。　　斛斯侯曰：“此镇将甚谙兵略？”烛生曰：“先为甘君所折挫，后乃蔫之自代，初不料其才识一至于此。”余君曰：“交夷敢尔，先生将何策以纾忧？”烛生曰：“李节使自能筹之，但沿海舟师，战不必胜，胜取必者，惟神策之从天而下，仲离之行地无疆，为可苻望耳。”贺兰曰：“某自领千人，从女将军往，既免清人之致诮矛英，且无蜀主之兴嗟髀肉，尽敌而返，交夷之与岛贼，一也。”斛斯侯曰：“壮哉，不谓屡窒息，车蒲胥之概，复见今日。请即启行，贵当缮奏矣。”贺兰简神策至精者千人，余君拨绘船二十载之。临行，谓木兰曰：“西南行，风颇不利，非天女不为功。”木兰颔之，自与贺兰登舟，向空嘘吸久之，风为之返。贺兰策曰：“闻南方诸国善火攻，女将军能先破是，某自以大羽箭，率千人射之。彼皆穿札技也，虽欲不胜，奚可得耶？”木兰曰：“禁彼火器，诚亦不难，交人飞弩，多傅毒药，能避其锋否？”贺兰曰：“毒弩固不能著吾体，众士传梵僧教，遍体涂神鱼膏，虽著亦无所苦。”木兰曰：“信乎劲旅无如虎贲，此夷不足歼也。”<br>&nbsp;&nbsp;　　舟行三日，北风正□，西日将下，交址船百馀，折帐东向，见中国战舰，发火炮火机来击。木兰取二纸出，乃肆中画本也。上绘井及辘轳，喝曰：　　井中水沃环中火，水作羽毛火作卵。<br>&nbsp;&nbsp;　　辘轳翻天天将簸，赤雉浸死黑鸦堕。<br>&nbsp;&nbsp;　　中朝鞠育尔幺么，螟蛉何为背蜾蠃。　　交人所恃火炮火机，为两井辘轳水所汨，并其器而沉之。交人大惊，其渠曰：“用水息火者，是妖人也。妖畏毒矢，盍射乎？”万弩夜发，如蝗飞集二十艘，柁师水手，皆毙蓬窗矣。贺兰亲掣一箭，干长五尺，□大四寸，矢翎带风，弧角衔月，贯其渠及在后二人。交人怖曰：“自古无一矢杀三人者，吾侪何为捋虎须以取灭亡，添蛇足而遭诛殛耶？”百余艘皆退。神策兵各逞技能，矢无虚弦，交人靡孑遗焉。<br>&nbsp;&nbsp;　　木兰吐阴火焚其艘略尽，惟神策兵不能驾舟，贺兰患之，木兰曰：“特易易耳。”呼东海部人出袖中，疾驾还泉州。时李节使方调海坛漳州诸镇兵，皆未及至也。木兰以捷献，李节使称谢贺兰及神策之功，粪除望海楼，为行犒地，分命庖人，割牛羊犬豕之腴，罗雁雉鸡凫之味，烹鳖鲤虾蛉之鲜，海错杂陈，堆盘迷箸。遣蛋女歌以侑酒。贺兰向有妇人癖，见之，心摇旌而面媁，须列戟而手颤，不能忍也。李节使以更衣起。木兰请检点驾舟人，遂俱出。贺兰曳两蛋女左右坐，谓曰：“颇不耐□舌音，歌可辍耳。幸以古楂杯饮我，虽醉，差不懊恼也。”两蛋女取次递酌，殆十馀楂焉。李节使入，大噱曰：“海西丰功，不可无此快饮，吾当为凯歌数章，纪今日胜概。”遂赋云：<br>&nbsp;&nbsp;　　鲸鱼金目射艟艨，浪蹙重洋鉏鼓风。<br>&nbsp;&nbsp;　　要引波臣翘首望，飞将军纛立天中。<br>&nbsp;&nbsp;　　讹传海若现双螯，喷火雷车万窍号，<br>&nbsp;&nbsp;　　尺幅冰天可扑灭，战功谁及洗兵高。<br>&nbsp;&nbsp;　　含沙蜮转射云忙，瘴雾鸢肩拟中伤，<br>&nbsp;&nbsp;　　那识金仙身不坏，涂膏曾教羽林郎。<br>&nbsp;&nbsp;　　瞥见弯弓猿鷟啼，人三为众毙连鸡，<br>&nbsp;&nbsp;　　交夷死莫烦冤哭，旧定天山是海西。　　赋毕，贺兰大悦，请于李节使，付乐部歌之。李节使曰：“比者王邸荐一士来，丝竹之品，无勿精研。又能自创新声，独抒古意，诚欢场之妙契，技苑之良裁也。盍招之至乎？”贺兰曰：“文坛人，毕竟高于乐部子，其速召勿失！”李节使肃之前，长揖就席，叩其姓氏里居？对曰：“求旃，字虞璧，延陵人也。少负缛采，猎游戏事不一家，先尝官国子博士，以语言杂，俳优气，忤司成被放。诸王有惜旃才者，寓书相公，至闽月馀，未有所自效，窃赧焉耻之。”贺兰请歌李节使所撰四章，求博士曰：“新诗大佳，使唐人入曲，伊凉州而外，又有别裁矣。若令军中同声合唱，亦止如‘壮士长歌入汉关’之句，一人自唱，当不过‘黄河远上白云间，’似无能另开生面也。旃思之，侯家于塞上，彼中习闻，与长安异，请以相公此曲。增数十衍字，移宫换羽，谱笳音，作拍调，旃自歌之。乐工以诸器倚和，何如？”李节使喜曰：“吾诗何足敷衍，博士殆正平之流，《渔阳掺挝》，无不洗耳者矣。”贺兰呼蛋女各进一楂杯，博士发声，粗熔铁板，软涤红牙。乐工竭蹶循阶，凝神赴奥，汗承颐颊。若难乎为和矣。望海楼前戍卒之壮者，杳然悲思；老病者，各负墙立。其泊舟之估客□人，多感叹起舞，榜人方醉呶不已。或屏息听之。楼中将士，激越可知也。贺兰请曰：“军中何可一日无博士，能偕某入岛城乎？”李节使曰：“斛斯侯不废啸歌者，须与博士游，从海西还，即不烦布牍耳。”求旃拜辞，随贺兰登舟。木兰曰：“岛中早晚被围，吾舟当疾返。”贺兰曰：“何由知之？”木兰曰：“顷聆笳之末拍，杀声颇厉，所谓猛士赴敌场，不杀贼，恐为贼所杀者。是以致虑。”贺兰曰：“尔时毛针矗于胸前，某正不解何故，博士叩毛针之说。”贺兰曰：“某胸骨有五毛，闻金鼓声，则直竖如针，故自名之，乃知博士高唱，其声动心。令人有斗志。”博士曰：“螳螂捕蝉，琴带杀伐，此诚兵事之先机。然死伤在彼不在我，于收声而自得之也。”<br>&nbsp;&nbsp;　　舟进岛门，斛斯侯遣致贺，且告前夜乡勇捷音。贺兰谓木兰曰：“女将军闻歌而见微，求博士作歌而知著，岂寻常察识哉！”相与入帐中，斛斯侯余君及烛生，皆为贺兰庆。贺兰举求博士之神智。斛斯侯喜曰：“吾在禁御日，即闻博士名，海上相逢，又以为三神山羽客，好我肯来矣。”余君执手谓博士曰：“曩者天街静夜，与下直数公，以赌棋钱，买城南斜越酿，送阄射覆，何兴无之。君步屣时来，奕则为逐北之奔，饮则为向西之笑。相看京秩萧闲。不惹风尘痼疾也。今乃以海滨军兴，闯然相值，乐何自生，忧莫与解，而能无慨乎？”博士答曰：“旃屈于伪君子，而伸于真大臣，虽不能上赞戎枢，亦不至旁縻馆谷耳。”顷之，神策兵以贺兰箭毙之三人首级献，斛斯侯曰：“可自筑一台，立大旗竿，悬三头其上，比古时京观，不尤伟欤！”贺兰曰：“苟非女将军以画水禁火器，则北船烧尽，安所得持弓矢之人。”斛斯侯曰：“天女神人，视兹小道，殊不经意耳。”传有咍鉏岛鸡羽文递至，斛斯侯与余君观之，云：　　统领东路乡勇效力官索暧孙，谨呈：某日时，伪镇鸑将军严多稼，调三路贼目，合围驻岛官军。彼潜出瓘汙城策应，其心腹贼原子充，职故御童也，先曾遣谍结以金绮，但能为我用，啖之空头告身，子充应命，至是先两时，以多稼谋来报，职命子充诡阻多稼，无轻出城，即分三千人，迎其三路贼目，命佯败而诱之入死港，职自引二千人，伏两翼待，截杀一日半夜，贼死港中者，未及计，焚斩死者九百余级。余负伤遁逃者，亦未及计，多为镇将擒斩，乘势收复瓘汙城，多稼以其党遁去，职稽乡勇战死者五十二人，似当如定议恤其家也。未接战还走者百四十二人，职知其通贼久，即偾军赫谟之前部也。尽阮而斩之，亦当如定议收其伍正也。空头告身，乞赐下，职等不胜悚恐待罪之至。　　余君曰：“索教谕遂已奏功，彼沉鸷非常，以将才自任，宜宏奖之。”斛斯侯召张弓脰至，授以雅意，手书报之：　　先生察贼用谋，分兵设伏。虽世之名帅，何以加兹。已驰奏阙下，称广文战勋，三锡之命。自今伊始，五庸之礼，振古如斯，洵可怿也。恤忠诛叛，均率由训典，大惬予怀。有谓天讨用彰，臣下不宜专杀者。孰知悬轩镜，则鬼物潜形；握锟刀，则灾氛厌祸。国家用武之期，非明与断，鲜不治丝而棼，当食而噎矣。先生幸踵前武，无惜后劳，原子充之告身，希即密给，非徒好爵之縻，将以尔邦为戮耳。一城克复，移军守之，方将遍谕协恭同力之人，师尔勖哉之烈，式廓先声，若岛贼闻之而惊破其胆，然后食肉寝处皮焉，夫何难也！<br>&nbsp;&nbsp;　　余君曰：“书词鼓舞，寓肃于温，索教谕爱而畏之矣。吾闻吉教谕能用其众，旬日内亦须有好音，俟其捷闻，大营当济师，是神策鹰扬之会，正海西虎拜之时也。”贺兰大笑作霹雳声，自率将士相扑为乐，或赌射，日数棚云。斛斯侯谓余君曰：“畴昔之夕，梦与鬼象戏。徐视鬼之将棋，乃黑鼠也。将掩捕之，吾车棋亦变为赤猫，突前嚼鼠尽。鬼大怒，取吾帽裂之，惊而寤也。何吉凶耶？”余君曰：“以臆占梦，鼠，贼也。猫似虎，将也。与鬼戏者，神游也。裂帽，则易头衔也。兆罔不吉耳。”若仆方配再渡兵，见海中一蛇，引首望日，惊涛涌之，将入云而飘堕下水，殆此贼之死征乎？烛生曰：“此虬也，非龙也。虬无升天之理，宜潜而不宜见者也。逆天固必亡矣。”木兰微哂。烛生颇悔唐突，揖而退之。斛斯侯曰：“京师南方士夫，喜为吊戏，吾能之而不忍其诈也。夫一妓心传，而衣冠人为所驱策，或废寝食，不亦□乎？”博士曰：“彼仍用宣和绿林，既属率尔，贯索为罪囚之星，称名安得雅驯，徒以铜臭为累，究之亿万子虚，只成亡国余谶，以兹为戏，稍异牧猪之奴，胥同守财之虏，真马迁所云：见笑自点者也。大人者，攀龙附凤，生初则天上石麒，垂世则千秋龟鉴。奇祥异瑞，触绪纷如，苟未有发挥，得秀最灵之人，与物何别？旃被放辞京师，道中曾撰《四灵图》，其谱具在，刻楮亦成，可见猎否乎？”张弓脰曰：“新奇之书，以先睹为快，□请任校仇耳。”博士取诸笥中，弓脰朗诵其谱。斛斯侯余君，啧啧称异。<br>&nbsp;&nbsp;　　四灵图，刻牙骨及文竹，别于叶子戏。凡四部，毛则玉麟。香象绣虎、水犀、天马、仙鹿、神羊、文狸；羽则仪凤、彩鸾、鸣鹤、惊隼、冥鸿、驯雉、舞鸡、金鹊；介则元龟、老鼍、白鼋、黄能、翠蜃、紫贝、黑蚌、青螺；鳞则飞龙、潜虬、腾蛟、驱鳄、掣鲸、衔□、骑蛇、乘鲤。鳞为禁部、以麟凤龟龙为灵，犹之赏也。以虎鹤鼋蛟为奇，犹之肩也。以狸鹊螺鲤为细，犹之趣也。以虬为秘，犹之百也。谓牌为图，谓冲为征，红张为锦，青张为素，谓色样为祥瑞。四人分图各六，以其八图观征。四部皆征锦，得四分，素半之，无顺逆接连。禁门包胎递加之例。图面露锦者，不以次代；灵无偶者，谓之被获麟。不鸣凤，受钻龟，有悔龙，出一分归公，秘孤露者。虽有他灵不现，仍谓之割耳罚。出十分遍给，秘在第二。制蛟之奇，虽秘不敢匿。故无放赤脚之陋习，龙虬蛟并兴者，谓之得云雨。众人给十分，不得现，谓之失水。出三分归公，藏秘得一分，抽秘得三分，细前秘后者。谓之豢龙，得十分。倒者谓之云从，得半。首出细，谓之蠕动，得二十分。加灵谓之顾祖，加十分，或加秘谓之终南佳处，加二十分。一细一分，二细十分，谓之连蜷。三细三十分，谓之阳关叠。前后细，中间秘者，亦三十分。谓之腰鼓，秘后三细，四部全者，一百分。谓之三星□。不全者，减半无名。合灵奇秘细四部全者，谓之织锦，得二十分。加小祥瑞，征出锦素图，只科四二分。无重复织锦之例，以上祥瑞，俱攒簇成者，谓之后天图。必战而后捷。四灵得十分，谓之长其长。加秘，谓之缁衣好。加二十分。外有一奇，或一细者，加十分，谓之回文。无秘有两奇，或两细者，加二十分，谓之璇玑。四奇得二十分。谓之参以三。加秘，谓之薰沐，加二十分。外有一灵，或一细者，加十分，谓之瑶圃玉。无秘，有两灵，或两细者，加二十分，谓之安石金。四细得十分，谓之欃睒聚。加秘，谓之眬礽足，加二十分。外有一灵，或一奇者，加十分。谓之饵鳌。无秘，有两灵，或两奇者，加二十分，谓之竹叶引。六图俱无素色，四部全者，得四十分，谓之头头是道。不全者得半，谓之学制，征出锦素，如前例。以上系掇拾来者，谓之先天图，不战而自捷，此外同部五者五分，六者六分。观征不加七八，不战胜，除禁部，无一图制人，及制人一图者，不战罢。又马氏夺锦例，名实不符，且偏累，少公恕，兹则得一部锦，即以三部锦归之，各给以十分，外加织锦祥瑞，奇细对征者皆夺，禁部不加科，要不取赏三锦家也。若故弄禁部锦，因而得征，仍不许夺他部锦。五图四图独三图，不列祥瑞，馀犯法之律，一依马氏，但不私刻耳。<br>&nbsp;&nbsp;　　愚别撰小祥瑞二十五种，名曰合异，象与蛇为巴山骨，虎与鲸为同筑观，犀与虬为牛渚然，马与鹤为神仙骥，鹿与龟为如胶，羊与鳄为祭一，狸与蚌为执女手，鸾与贝为刀贝，鹤与蛇为禹步禁，隼与龙为糇旗合，鸿与麟为玉书衔，雉与蜃为化居，鸡与犀为骇鸡，鹊与□为先生升，鼍与鸡为五更应，鼋与鹿为无角解，能与鲤为张仲宴，蜃与龙为真假楼，贝与凤为双阙，蚌与羊为比须珠，螺与鸾为两髻，蛟与马为流涎，鲸与鼍为鲸铿，蛇与龟为望武昌，鲤与鸿为双寄书。以上纯素者得五分，兼锦者得三分。均观征，四部全者，加二十分。谓之天孙针。斗智而不敢任巧，于马氏之术，庶乎青于蓝而寒于水者也。　　读谱毕，弓脰叹曰：“有是哉，求氏之技也。陈典礼则以慧心，戒诛求则以宏度。镂金错采，乃馀事焉。既为赵鬼读，当习野狐禅矣。”博士旋出一箧，启三十二图，是明驼骨所琢磨者，皓质而绚文，则其手镌也。斛斯侯谓余君曰：“曷不观此祥瑞，以待显教群网二城之告捷乎？”余君曰：“且可以兵事卜之于灵也。”烛生笑曰：“鄙人亦愿寓得臣之目，博士当复捧西子之心，”遂依谱摩挲其图。才一巡，弓脰问曰：“同部四者，当若之何？”博士曰：“既不能胜，亦不许罢，战而已。”于是先下一鲤，众愕然曰：“我辈竟不能乘之，无仙骨也。”又下一虬，余君曰：“此真仕宦之捷径矣。张秘书兼髯参短簿之才，而不矜于众，克赞于公，视令仆勋名，固宜不劳而获也。”弓脰谢曰：“贱子虽逢四岳之云，难进二天之酒，潜而不飞，无由破壁去耳。”又下一鳄一□，馀毛羽二图，为博士所袭。观征，则蛟龙俱出，鲸蛇继之，得十二分。连豢龙，蠕动，终南佳处，三祥瑞，共五十分，为六十二分。斛斯侯笑曰：“张公问时，吾已知其为龙也。若是，安能抑之在下乎？”　　剿说雷同礼所讥，故翻新样出神机。<br>&nbsp;&nbsp;　　厌看日落鸦还噪，喜趁秋高马又肥。<br>&nbsp;&nbsp;　　一德阁宁关社稷，半闲堂总误芳菲。<br>&nbsp;&nbsp;　　鱼龙欲戏吾方梦，月砚池边猎几围。<br>&nbsp;&nbsp;　　鸥村道士诠曰：<br>&nbsp;&nbsp;　　富贵不可求而得也。性命圭旨，不求则不得也。君子求在我者，则敝帚新船，皆在外焉者矣。学问人须下此吃紧字。<br>&nbsp;&nbsp;　　博士一官，或讲学而系成均，或司祭而属奉常，或奉祠而寄词林。清品，非冗流也。系之求姓之人，蝇营之习，不尽在风尘中矣。有以声病啁博士者，秦晋之俗，颇不雅驯。彼或翻唇而笑曰：宰相而獐也。侍郎而猎也，独予博士之为求也哉。<br>&nbsp;&nbsp;　　莫灵于添丁之物，有时牝牡无功，莫灵于载甲之泉，亦见盈虚异数。史氏寄灵于四者，非谓四者之贵于人也。曰，四者灵，则人无蠢焉者可知矣。非谓四者之属之同于四者也。曰四者灵，则四者之属无不蠢焉者可知矣。<br>&nbsp;&nbsp;　　河图之献以龙马，洛书之献以灵龟，是图之原也。四灵而亦以图称者何欤？曰：四之数，亦河洛中所有，灵之物，亦河洛图书中所有。则何不献之于朝廷，献之于当路，以示匹夫不敢怀璧之意乎？故求博士非伪恭也，而靖献也。<br>						