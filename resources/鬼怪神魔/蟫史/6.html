

						&nbsp;&nbsp;　　胫走翼飞之理，诚则能明；神来智往之符，大无不化。翻余恶梦，为君为仆之纷纭；历尽迷津，非我非鱼之隐约。<br>&nbsp;&nbsp;　　矩儿告甘君曰：“顷得父书，阿母以今日来青城山、儿将往谒。”木兰曰：“须乘夜去，明日恐错迕。”甘君亦促之。矩儿上青城山，未及半，月东出矣。忽二虎剪尾咆哮，径扑左右，风声入云，腥气满谷。矩儿腾身于右，出一拳飞击左虎，抉其目，又腾身于左，出一足横踢右虎，碎其阴，俱跳掷自毙，力尽卧岩畔焉。员夫人方与童子语，今夕矩儿当至，何莲漏深沉，尚阆其耶？”继闻山中虎啸声，猛省曰：“吾儿危矣。”命童子以符禁虎，将儿归。童子下半山，适虎母悲二子之已亡，来伺矩儿，则已昏然睡，将得而甘心矣。童子咒曰：　　咄咄咄，山君坐折脑后骨。咍咍咍，封姨立堕一彪胎。<br>&nbsp;&nbsp;　　虎母自摇尾去，乃负矩儿还。员夫人唤曰：“儿勿眠，阿母在庵前。”矩儿醒，哭拜于地曰：“秦川风雨，母也因依；蜀郡烟尘，父兮睽隔。未跃姜家之鲤，如无邓氏之儿。永怀堂上刘樊，乘白云于此日；可忆膝前鸡犬，舐丹药以何年。敬谒青城，俨穷碧落。乌鸡反哺，须知季亦嗟予；鹤便重归，徒讶仙曾有子。”夫人谓曰：“儿志在诛珇，力于攻取，清宇内之恶，救民间之灾。消劫以慰天神，积功而扬父母，汉廷方朔，终是仙儿；鲁国汪□，断无殇死。惟兵为凶器，蛊乃皿虫，竖苟据乎膏肓，医勿为之和缓。从而伏枕，继以麾旗，提六六之魔头，断千千之虿尾。鼎钟之绩成矣，河岳之光烂焉。从此叶县仙令，神返玉棺；蓝关从孙，迹留金字也。”矩儿拜辞，犹有靡依之态。员夫人袖出一幅剩锦付之，曰：“后五年迷道至江沉羽处，儿当踏此得渡。怪兽来攫者，亦乘此可免。”又指谓矩儿曰：“前者二虎毙，其族来报矣！儿避之。”矩儿回视，东旭射目，虎须若林，望阿母及童子，驻一悬崖。惟呼速去。矩儿遂以锦铺地，乘之起，即如御风。下山行，闻城隅笳鼓声，则蜀帅以备边还，来诣甘也。入幕伺之，蜀帅至，与甘君议戎事。甘君曰：“渡川兵两日计三千人，请简其半，驻酉阳州，调土番二千人，应秀山县。仆与君分统，劳逸均之。”蜀帅曰：“职愿为前部，领土番。”甘君曰：“请无速战，登山驰逐以示勇。倦则解甲卧，虑贼无谋来击，先列无数陷堑以待之。若有谋，必不敢来。俟仆觇贼者还，别有所决。”蜀帅曰：“昔总帅罕之战，以三千人破贼数万，军声震耳。可作三日聋，今闻所授策，又窥豹之一斑矣。”即日辞去。简千五百名精兵以待甘君。自以土番二千人为前路，援秀山。甘君午后，仍与木兰微服出，至前酒家，待司为季孙不至。因取纸笔和昨诗云：<br>&nbsp;&nbsp;　　蜀云如锦织平川，别有人称锦里贤。　　不见所思空对酒，隔江望断过江船。<br>&nbsp;&nbsp;　　后暑古辽甘如饴和。久之，季孙足音仍寂。甘君曰：“天女其倚声焉？”木兰曰：“非荷戈者所优也。”亦题曰：<br>&nbsp;&nbsp;　　孰与清词涤九川，严公曾和杜陵贤。<br>&nbsp;&nbsp;　　天涯相访不相遇，返照难留估客船。　　署东海郦仲离步韵。甘君曰：“天女自有姓名乎？”对曰：“先世道元，以注《水经》得亢其宗，雪食其遭烹田氏之辱。昔少在宫闱，君父以次女故，命名仲离也。”甘君曰：“逸韵天成，不为世人贬技，能诗者固不言诗耳。”日暮，季孙始偕一人至，揖甘君云：“此吾湖海友明化醇，阐阴阳化生之机，二十年矣。愿与吾偕至幕府。”甘君曰：“总帅以礼聘先生，命某代致。”即再拜。季孙同揖兴，命木兰将贽献，有书启云：　　鼎膺朝廷钺旄，来蜀摄征讨事。独勇不克，独谋不臧，旁求俊明，几于废沐忘饭矣。侧闻先生，武库之门，文园之裔，风流释群伦之症结，放诞通六合之精神；惟苗民昧皇降之衷，故圣王以苍生为轸。是宜九辟，以命三军。谨以天家所颁赤白金卮，绿黄佩带，空头诰身二职，如意记事一枚，以将执雁之仪，匪若馈鲭之陋。<br>&nbsp;&nbsp;　　季孙称谢。化醇辞曰：“公以礼聘我，未合趋承，譬犹女子十年已字，百两方将，其附和之娃，在女家为媵姬，入男室为奔妾也，请从此绝。”甘君曰：“又何伤乎？实不虞两贤之同时集也！”木兰进曰：“明先生其守株者欤！则不敢请。既同有入幕之约，想亦不羁，安有初占连茹，忽著绝交者。”化醇乎其容，遂偕赴幕府，从此军中呼司马季孙为正参，而目化醇为副参。甘君自成都赴酉阳。行三日，所简精兵，已驻请号令。甘君与二参谋议曰：“闻苗酋乐般，本夜郎人，世为青衿，以诸生试还山中，被白苗擒之归，而妻以女。其翁死，因长白苗，彼不乐战争，为其下所怂，仆当乘其众心未固，遣一人陈说利害，彼心动必持两端。即不出降，亦不敢索战矣。缓则生变，方以计擒之，何如？”季孙曰：“吾当代为文檄之，即往说，总帅陈兵以耀德。不十日，令彼自诛其强梁贼，手足已断，不降何为？”化醇曰：“酋所居地，风雨之会，阴阳之和，白苗建都，天一所生也；司马公赋性文明，木火之质，水既克火，泽亦灭木矣。化醇安土敦仁，历有年所，面垢不能去，浮土之形，脾醒不欲眠，燥土之气，自能制白苗积水，为天将收金，况以儒通墨，久得诵《金刚经》不烂之舌，羿彀必志，虞机善迎，非邀谕蜀之功，实佐平蛮之略耳。”季孙曰：“明副参理数融释，代吾行是也，总帅可从之？”甘君曰：“此行固用文战，二君皆优为之，仆拱手观成而已。”季孙为檄文毕，促化醇行。化醇自为诸生服，徒步入乱山中。近苗人村落，为逻者所执，即大笑曰：“蠢兹有苗，岂识吾与大王同游于庠，乃丙舍故人也，速以笋舆至，命门生舁之。”逻者亦笑曰：“此汉家博士弟子员也，偷狗之暇，乃欲攀龙，试以献吾王。”呼竹笼舁之行。见乐般，化醇曰：“王独不记入学鼓箧时耶？”般肃然曰：“芹茆薄采之年，其风肆好，爰及蛮貊，曷敢忘诸？”化醇曰：“某尝敬业乐群，亦乌知泮林之，化为阿阁之凤也。”般大喜，亲释其缚曰：“使我友为囚，士贰其行矣。谨以谢。”化醇曰：“王自以为与汉孰大，而升陵伏莽，困石据藜，一朝挫跌，死则头行万里，生亦身具五刑，呜呼！狗何为而丧家？鸿何为而罹网？回忆生存黄屋，何如故物青衫？吾闻竖儒被诛，未闻王者不死矣。”般憬然而悟，蹙然而悲，前席请曰：“自隔一黉，鲜闻其过，有幸而教之者，愿伏而思之也。”化醇出司马正参谋之檄示之，云：<br>&nbsp;&nbsp;　　苗民之错处蛮服也，如中之虱，以人之汗垢长养之，及其蠢动而肤吸血，则虽百岁老翁，慈眉覆目，犹将遣其稚孙辈，大索衣襦，得其物而遍示长幼，翁以指甲力诛之，而后释于忿，其长幼毛孔蠕蠕，亦觉痛痒叠至。又无不人人自解其衣，各捕虮虱，必尽杀以为快。虱之为扰，致毙焉而后已。今夫蚁，喙墙下。闻厨中有馁鱼骨，狼籍粪草间，则小蚁以报于其王，统蚁帅十百，蚁兵万千，倍道疾驰，思负鱼骨归，以乐卒岁。然他穴食指动者，又逾山阜，渡津梁，率倾国之蚁以争此骨也。既而入粪草境，或数十百蚁，分载共归，其帅引于前，王殿于后。夫然，各返其穴，饮至策勋，国中无不厌若鱼骨者，固无患矣！则有自作不靖，游骑四出，行过厨下，或登厨人床，遽扰枕席。且历碗右，横行腥膻之场，厨人无怒，亦未之有，急拥彗扫除之，聚其王与帅卒而燔烧之，怒犹未已，踪至群穴，悉荡涤之。自此厨左右无蚁迹。尔白苗酋长，曾读书，知取譬矣。有不遭血流之虱乎？其潜居衣缝，仍窃老翁之汗垢以生可矣。有不被火攻之蚁乎？其不登庖厨，惟求鱼骨于粪草以退可矣。不然，告之话言，有征无战，就我菹醢，求死不得也。　　般得檄，大恸出血曰：“吾侪小人，受涵濡而不知，有巢穴而自乱，犵譬而喻，实诱其衷。当哀吁邱山，以乞首领。今日之悖，乃红苗祸人也。”遂折竹箭为誓，命寨中立降旗，下书云：<br>&nbsp;&nbsp;　　谨守汉约，毋与番争。<br>&nbsp;&nbsp;　　誓擒红苗，不敢白战。　　谓化醇曰：“真吾师也，请执弟子礼。”化醇曰：“是何敢然！既为向化之儒，可讲分经之谊，并以行呼？以齿坐而已。”化醇行一，般行二，年亦化醇长。于是命军中猎雉兔之品，解一牛，烹羊豕二，为明一兄劝觞。般有健苗三人，兀左丞、易万户、曷都把，凶很善杀掠，皆不愿狫化醇者，相与计曰：“大王为腐儒惑矣，盍以女谒惑腐儒而潜毙之？”乃跪进一狫曰：“大王弟兄会合，非歌舞恐不乐也。”般曰：“诚哉！”命四苗女进：两女齐唱，则两女对舞。三人曰：“苗腔不足以襄嘉会，谨集杜四首，以垂手折腰诸节，按拍应之。”化醇以手作诺字。遂歌舞云：<br>&nbsp;&nbsp;　　只在忠良翊圣朝，崆峒使节上青霄。　　城南少妇愁多梦，漏泄春光有柳条。<br>&nbsp;&nbsp;　　来游此地不知还，曾闪朱旗北斗殷。<br>&nbsp;&nbsp;　　诸葛大名垂宇宙，五溪衣服共云山。<br>&nbsp;&nbsp;　　伐木丁丁山更幽，相亲相近水中鸥。　　非关使者征求急，不废江河万古流。　　打鼓发船何郡郎，青春作伴好还乡。<br>&nbsp;&nbsp;　　欲填沟壑惟疏放，暂醉佳人锦瑟旁。<br>&nbsp;&nbsp;　　般以酒属化醇曰：“惟我一兄常醉其旁，何言暂也？”化醇答曰：“佳人有是，不填沟壑者仅矣。”四人中尤冶者，为折腰女谢鬘儿，极工谐媚。般命醉客者有赏，不能则笞之。化醇视鬘儿妖艳，殆不从人间来，乘醉谓般曰：“昔已亡商辛，姒死周涅，骊姬惑献，狄后逐襄，尤物之生，多于异国。此者，非吾弟之祸水耶？”般亦笑曰：“以祸水决而注之，便请侍枕席，兄为柳下季平？为苏子卿乎？”化醇殊窘，谓般曰：“国事未了，何敢荒氵㸒，是陷阿兄于不义也。”三人叩头言曰：“国事大者，无过招降。今降旗竖矣，却吾主之意，军中皆将自疑，愿出入小节，以悦怿新知。”鬘儿持巨觥以沃，般大悦，多予赏赉，自辞去。化醇醉甚，懵无知矣。三人呼鬘儿语曰：“汝功在旦夕，幸自奋阴符，能令腐儒自绝于衾疐，不使吾徒有杀使者之迹，则王心可转，国祚可延耳。”鬘儿曰：“生死惟天所命，丧其精气，或可为也。”三人曰：“能如是，亦云可矣。”遂掖化醇入寝室。鬘儿为之脱帻解衣，导以物欲。化醇虽醉中，尚自敛抑，谓曰：“我窒欲者二十年，不能陷溺，俟大王归汉之后，为尔相攸。”鬘儿嗤曰：“身虽窜苗中，亦不甘与氵㸒娃伍。今禽也择木将栖矣，仍复驱之，将安归耶？”引刀欲自刺。化醇曰：“死无益也，若耽尔色者，早命横陈矣。我不爱尔生，岂惧尔死。无已。不异床，不异被，以报尔之诚。天明自去，若逼我以形秽，即以刀刺吾，受而不悔也。”鬘儿叹曰：“必不得已，诚如君命。”辄裸体入共枕被，化醇终不胜醉，作鼾声，鬘儿潜下其襦，不为觉，索所戏具，沉埋不复出。因幽思曰：“此嫌于无阳者，尺蠖之诎，有道人也。盍舍之？”既而曰：“精气尚完，无以复三帅也。”遂侧身抱其尻，而于前则以手按摩之，亦渐倦思卧矣。中夜稍醒，见小人寸余，出化醇鼻，登鬘儿之腹，细语曰：“吾伺主人睡熟，来与卿合。”鬘儿谓曰：“幺麽之躯，焉与人媾？”小人曰：“彼勇敢强有力者之媾精，非吾为之用命乎？而讥其渺小也。”遽逞氵㸒纵，亦不厌琐细云。鬘儿方神其技，闻化醇醒而泣曰：“天乎，三尸神误我矣。”以手踣鬘儿于地，鬘儿视寸余小人，遁入床下去，灵液满户，如与神道接焉。遂潜出。天明，化醇卧病，般诣床相慰，化醇曰：“尸神以氵㸒摄吾阳，似无生理。若见怜者，使人舁还酉阳，誓不相累。”般亦嗟叹良久，谓其左右曰：“明副参以忠义来招抚，乍撄疾病，宜速送之归。”三人密启曰：“何不俟其死，而以丧归之。见我之诚。”般曰：“不然，非令舆疾还，其总帅必罪我，以是求降则可，卿等无辄偾大事。”三人乃嘱舁者：“及汉营而畀之荒壤，不必见汉卒一人。”舁者果力疾驰，三日抵酉阳城外，即弃之。始甘君不得化醇耗，谓季孙曰：“副参此行，殆有意外乎？”季孙曰：“其酋必愿降，部下贼或多梗也。要不敢加害。”言未既，有巡军数人扶化醇入，神思委顿，瞪目不复一言，唯泣下。甘君命置其床，季孙坐侧叹曰：“明副参偕我出山，欲作何等事业，乃奄忽以终耶。”化醇微言曰：“吾不能制三尸神，遂遭息壤之盗，苗女入室，真精丧亡，殆不可恋世。”季孙曰：“凡被蛇蝎伤者，得其物治之则可愈。苗女为谁，缚之来，则系铃而解之，至便也。”化醇示以谢鬘儿状。季孙告甘君曰：“有能入白苗中，生劫谢鬘儿者乎？”甘君曰：“独吾矩儿能之，恐不为女妓辱。”呼矩儿至，告以所为。矩儿曰：“似无不可，但儿将祷于父母，卜吉而后去，须以第三夜也。”是夕，化醇进仙术粥，稍未昏眩，二更灯烬尚荧，见有女子来诣者曰：“副参不氵㸒而丧精，吾奉神人命，以氵㸒而疗疾。”化醇自思：“戒嗜欲一关，以为苗女攻破，此即何拘泥乎？”起就女子乞医治。女子曰：“吾能治人疾，不能医兽病也。”出一镜示曰：“试照尔形？”化醇视镜，己乃变猕猴焉；更照女子，固天仙也。益悼叹曰：“人也而兽，半生道气安在哉？既为兽，亦甘秽形矣。”即拥此女子。闻扣扉者言曰：“明化醇为此，真堕落也。”女子答曰：“儒种不可失，吾自求配，何哓哓者为。”语毕，见此女亦为牝猴，告化醇曰：“以肉治耶？以铁治耶？”化醇大惊曰：“吾皆不欲治矣。”此牝猴遂据而氵㸒之，殊无所苦，亦心死任之耳。将晓，仍一丽人也，下床而隐。化醇欲途既开，道果顿萎，眠食俱废，以俟幽欢。及次夜，前女子不复至，窃冀牝猴之来，亦无庸拒。终已寂寂。<br>&nbsp;&nbsp;　　越宿，渐失本形，季孙来视，化醇骨立矣。而言词转清越，诙谐百出。佚荡异平时。季孙曰：“君为魔鬼侵害矣，亦思返本乎？”化醇笑曰：“无欲以观，不如有欲；即色皆是，何故即空。”甘君入，见化醇心疾未愈，曰：“今当命矩儿去，迎鬘医来。”化醇曰：“畴昔之夜，有美一人，惠然肯来，勿药有喜。夫鬘儿其次焉者也。”甘君出，谓矩儿宜去。矩儿曰：“儿祷于父母，梦中报云，借氵㸒鸨之口取叛苗之头，夏姬自访巫臣，少伯能谐西子，为国熊罴士，无与人床笫谋也。”甘君曰：“令彼自杀人，如天之去疾，非神人善谋。吾智不及此。”<br>&nbsp;&nbsp;　　矩儿乃趁日落驰去，初更至其地，见降旗下有苗贼数人，喃喃私骂。问曰：“此旗何为而逢公等之怒也？”骂者曰：“童子何知，我红主来邀白主举事，前以汉书生立谈，遽为摇惑，而植此旗，此中兀左丞报书我主，今特命国之副车，来责背盟，犹自相持不下，作厌厌夜饮，以效古人舌战之。吾徒役于人者，奔命终日，马□仆□，是以向旗而陲。”矩儿曰：“此曷都把之人，不善劳客使也。”请入为治具设食，径去寨后厨中呼曰：“副车之从者，饥且渴，何不饮食之？”厨苗曰：“尔何童？来理此事。”矩儿曰：“为从者荷食器者也。尔虽慢客，客不自言耶。”厨苗谢曰：“诚供刀匕者之疏也，幸延进。”从寨左过女部东小室中，即觞客所。矩儿出招红苗曰：“厨者命小子导入款洽。”红苗悦，从之行，入置酒室。矩儿旁瞰邻屋，即贮娇舍，因入为礼。四女皆问曰：“汉娃何役于是？”矩儿曰：“吾全家为天兵所驱，降天朝得不死。甘总帅以谢氏女氵㸒死明副参，遣十员将，来取谢女首，父母命我，群女畏死者先通款，不至玉石无分也。”鬘儿倒地哭曰：“我亦汉民，何为欲取我首？”三女亦悲哽。矩儿曰：“吾不来告，杀人者死，不杀人者亦未必生。今三女能以贽授吾，陈于父母，速纳款。则三女不死矣。其一女必欲杀者，但自陈主使害副参之人，吾亦全家代请免死。甘总帅恻隐仁人，或得宥死，徒恸哭何济耶。”鬘儿跪陈其悃云：“我不欲贼汉使，而兀左丞、易万户、曷都把三人，以势胁之，始命手刃，我更思其次，乃以肤肉累盛德，即于阽危，悔将何及矣！”矩儿曰：“然则坑汝四女者，唯此三人，若献谗于大王，而使就戮，吾归告父母，列汝辈军功，岂徒不诛斩已耶！”鬘儿曰：“主人厌此三人，阻挠降事，稍为浸润，王必诛之。不待用谗也。”矩儿曰：“其无诳乎？则请设誓。”四女皆伏地仰天自诅。矩儿亦从之盟。起曰：“三人头即纳款具矣，安用他贽。”其三女恐不胜重托，鬘儿复誓曰：“我不能取彼三人首者，仍将吾首去，不波及诸姊。”　　三女皆洒涕谢。矩儿曰：“三日内，汝大王以三头悬旗下，即受抚之期也，吾自领前军策救汝等。”四女齐诧曰：“童子亦将军耶？”答曰：“临数十阵，歼千百人，岂真汉娃也哉。”即奔去。其足捷，虽神骏不能追。四女同额庆曰：“天公不欲吾四人死，故遣神人来，不尽人谋，无以酬天贶矣！”鬘儿曰：“孰昵大王而进其说。”三女皆曰：“谢姊以媚副参之术媚大王，即以死副参之心死三帅，或援三妹以为证，同声相应，妹等靡不从也。”鬘儿曰：“我将托疾以大王，苟问三姊，则以忤兀左丞对，吾见大王，自有以耸动。盖左丞在三人中，为有智谋而强悍者，大王固尝猜忌之。诛此，则易万户曷都把，接踵死矣。”三女皆服其巧。后般果召鬘儿，辞以疾。复问三女，则对曰：“鬘婢向承大王欢，不屑与臣下戏。兀左丞昨夜伺大王与红苗人话，呼鬘婢歌舞。征辞曰：‘大王在前，犹可以奏薄技；私自为好，欺君父也。’左丞怒，以剑拟之。彼散发自求死，故甚惫也。”般促鬘儿问状曰：“恹恹不起，为明一兄乎？”对曰：“昔以大王命侍明副参，婢求合也，彼且不愿，云：‘即不能无欲，何至夺大王欢？’婢束缚驰骤之，以至于病，卒不少动，所谓人之无情也。何足以劳我寤思，而恹恹至此。”般曰：“病不于明，则在我矣？”对曰：“婢每念大王丰度云龙，神明天马，辄轩鼓舞之不遑。苟无病而呻，悖之至也。”语毕，泪涌湿衫袖。般问曰：“且诉吾，无自掩抑。”鬘儿曰：“婢此时，不敢不以实告，大王幸勿泄，若其人知背面语，不独罪婢，祸且及大王耳。”般怒曰：“可是兀狗！”鬘儿曰：“婢视其人，竟不如狗，狗之性，守主人戒。严门庭之禁。兀左丞晓夜氵㸒纵，勾结红苗人，入据大王坐，犹使折辱大王，曰：‘酸丁无耻，便拥虚位，且不听吾言，而信汉腐明化醇之说，无端竖降旗，自绝之道也。早晚吾斫其头，来献尔主！’似此妨主之事，狗肯为哉。”般益怒曰：“是固然矣，何以命汝歌舞，而迫汝以死。遂槁容而黧面，若是之不堪？”鬘儿痛哭，咽死半日，乃苏曰：“婢辈曼声以歌，连臂而舞，以侑大王之觞。兀左丞何人，先氵㸒彼三婢，又欲婢一人荐寝后，更作歌舞？婢曰：‘此身大王所幸之身也，此技大王所悦之技也，左丞若罔上行私，罪且不测矣。’左丞勃然，掷剑欲杀婢。婢曰：‘杀我，大王必报。’左丞詈曰：‘大王直一文耶，此位不久属吾矣。尸居馀气，作威福者几时？’婢以头触彼。彼命曳归，狼狈将死，见大王而诉其愤懑，死不朽也。”<br>&nbsp;&nbsp;　　般又召三女，问以何故被兀狗氵㸒。三女泣曰：“某等三婢无宠于大王，忍颜为此，亦非中心悦彼。谢婢不堪其虐，惟大王怜之。”般命四女出，密召兀左丞至帐中议事。兀趋进，般命缚之。兀呼曰：“某无罪，何故遭缚？”般数之曰：“兀狗尚云无罪款！令予杀天使，罪一；以书通红苗，使彼来责予，罪二；予虽薄德，未必遁荒。汝狗欲夺予位，罪三；歌舞女非汝狗所得染指，而敢氵㸒三女，罪四；谢鬘儿予与明一兄昵爱之姬，汝狗欲私之，欲役之，又以剑胁之；罪五；有此五罪，不速斩，何以示六军，牵出斩之。”兀叹曰：“人之云亡，邦国殄瘁，其大王之谓矣。”乃就戮。易万户曷都把相与悲曰：“大王诛左丞，吾二人死期近矣。”哭兀尸而刎焉。般闻之喜曰：“三人死，无梗降书者矣。”命以三头置旗下。矩儿随正参至，乐般面缚出降，季孙释之，与巡视营垒，降其众五万人。季孙问曰：“苗女谢鬘儿安在？”旋有自缚前者曰：“婢万死，奉主命侍明副参床侧，非有蛊惑，而副参舆疾归，如一息尚存，婢愿奉药饵。有不讳，则以身殉。”季孙曰：“谁谓蛮夷之乡，无巾帼之彦耶？”即命载，先诣副参室。其三女亦放还乡里。乐般入酉阳城，将谒甘君。传化醇将死，甘君往视，般不及见，季孙入化醇室，甘君垂泪言曰：“先生以死医来，宜副参之不治也。”季孙骇问化醇之人，则曰：“昨鬘儿来省，一恸便绝，但心头微温，停之庑下，故副参之疾危甚。”季孙曰：“果尔，宜用从治之法，先救鬘儿。”甘君召木兰问曰：“天女出世，应有活人丹。今急而求之矣。”木兰曰：“昔白鹤滩矮道人借鼋首，用母丹济之；石湾之战，五十人为娄万赤咒死，用子丹救之，皆无有存焉者矣。或以涎香治死人，三日内皆可活。”甘君曰：“苗女以哀死，乞赐返魂香也。”<br>&nbsp;&nbsp;　　木兰入庑下卧鬘儿处，人窃窥之，惟见吐细火一缕，熏其鼻观，满室闻异香。木兰即去。鬘儿作号楚声，吐结痰如大果核，遂活。遽走入化醇室，则病者痰方上涌如辘轳。目□皆返指，色变黑。儿复咳出一果核投入辘轳间，病者色转黄白，目渐合，无声。左右惊，将以气绝奔告。鬘儿曰：“无哗，副参自此生矣。”顷之，甘君与季孙偕视，则化醇倚床坐，鬘儿侍语，各如平常。化醇拱手曰：“司马君即于今世相见，实化醇他生所未敢卜者，然总帅泽及一同穴，惠于两再生矣。”鬘儿亦叩语曰：“婢死去，冥中将治以杀副参罪。忽闻门外有副参代诉之语，冥王渐释怒，香气之来，冥中皆合掌颂天女者三，示婢以二果，命连核啖之，乃复见天日也。王师其得天女助耶？”季孙曰：“总帅剑佩之林，其人斯在，勿传妖妄也。”化醇似有赧焉者，言曰：“生死之恩，岂敢忘报？第鬘儿来侍，未忍驱之。”甘君笑曰：“副参始为愿士，今变轶材，遭用兵之诈谋，非有疾而好色。请传餐即如冀，行阵无异邛垆，妇道无成，吾时方利，何至若垓下之美人。晋阳之玉体也。”鬘儿亦跪请曰：“生死而后，无复香粉情，即侍副参，宁为亵，非洁白无以立行间，求雌求牡之私，重来则尽消融矣。”化醇亦点头曰：“吾返初性，彼存其真，当冥途相赴之时，冷然一悟。”甘君喜曰：“若然，则一辟一阖之原，已自了了也。于吾军必有所济。”召木兰至，谓鬘儿曰：“汝不识天女耶，即此将是矣。”鬘儿曰：“婢亦愿饰此妆于军中无异服，可隶女弟子乎？”木兰曰：“可也，教尔执戈而无感。他日或有用奇之地。”鬘儿拜倒其下，称曰：“师氏。”甘君季孙皆贺木兰得弟，而化醇惟恐鬘儿背师也。矩儿前曰：“副参今日有治疾之小妻，乃得鱼兔而忘筌蹄，邈吾斧克人矣。”甘君大笑，谓化醇曰：“是儿之致谢娘也，亦尽心力。副参以隔世而有遗忘，宜童子不能嘿嘿耳。”化醇命鬘儿，自亦举手谢。矩儿曰：“谢娘固我同盟，于副参聊效一轩渠也，何敢言德？”帐外苗有持书献者，不知从何方来，谨入告，木兰自率鬘儿行。甘君与两参议出，命呈书同视之：<br>&nbsp;&nbsp;　　居交□岁余，望夜，交王宫中，起黑子百斛，倒激天庭，潜伏云路察，有夜游神报云：往年王两妃，同日各举一子，是洪荒时蛇身九首之相柳，降于宫中者。析为二躯，大者六首，小三首焉。吾思冯盎碑下之物，结体在是，殆费搜索矣。娄贼将为再世辅命，今隐山中为盲僧，养时晦以复吾仇也。前夜以小伎俩，胁交王使纳款。于是江坪海宴，屈蚝建牙，领舟师之利达，旋兵甲子矣。交王议遣二子入侍，若诱而诛之，反速无祸；如却其质，反迟有祸。然不大反，安用相柳？迨其时，国家将帅，必有兵死者。死疆场正也，夫又何怼？中山国中，曾晤本师，有书来讯云，弟子得交大贤，殊有近境，因思明公，勋施已烂，居已弥恭。在天之降真宰，率土而罹俊髦，可云宜且有矣。川中事蒇，行赴楚师，用妖之地。吾檄恶神相援，幸勿惶惧，郦天女入世，多立奇庸，为道人申未亡人之庆。年月日，宜京道院遣白苗寄。<br>&nbsp;&nbsp;　　甘君谓两参谋曰：“是吾广州之灭火真人也，出入生死，变通阴阳。今潜踪交址，俟吾还广，复相助耳。”以书示木兰，答曰：“矮道人谓妾为未亡人，何齿牙之轻薄也。”甘君命乐般入见，般陈词曰：“某虽长白蛮，实为黉俊。惟总帅俾之来归，与以安缉。自今以往，将复以汉臣，不没于群丑。”甘君温语慰之，且问曰：“传书之人，亦汝白苗族耶。”般曰：“即某次子也，始为南人所掠，今始归。前日相逢，犹疑梦寐。”甘君曰：“父子归汉，苗民不足平矣，何不令尔子见我？”般曰：“虑幼小未尝见总帅，未免局促。”即呼至，小童也，跪拜如汉礼。甘君问：“年几何矣？命名为谁？”对曰：“犷儿刚十二岁。”甘君曰：“汝在南交，见矮道人而为之雁使？髫龀之龄，乌能由广达滇，而至川东也？”对曰：“犷儿自红夷之赌咒河入滇，差近于广西矣。”甘君问曰：“亦识字乎？能试剑乎？”对曰：“剑术得之道人，字学由于阿父。”甘君大喜，呼矩儿入曰：“汝两小击剑为乐，吾薄言观之。”矩儿曰：“以何为赌？”季孙曰：“小锦袍一，玉条脱二。”两童掣剑，就地腾起，自辰至午，无胜负，千五百人及降苗聚观者，色飞眉舞，啧啧不已。甘君命曰：“止！止！倍所赌物并赏之。”化醇曰：“予与乐君故文字交，矩、犷两童又战阵友，今日少长咸集，当得聊咏。”矩儿曰：“儿不能为斯，请退。”甘君曰：“儿之家学，庶几天上人，乃肯让犷儿独步哉！”矩儿称不敢。木兰率鬘儿出，告甘君曰：“女弟子本娴武事，略一指点，技可用矣。”甘君曰：“胡勿进以文教？”乐般曰：“彼在帐中，时歌新曲，皆其自撰也。称其少日尝师大家。”木兰曰：“搦管之事，重于操戈，吾不必贤于弟子矣。”季孙曰：“昔者属和总帅清吟，尚留万里桥边酒人之壁，而多逊谢娘乎？”甘君曰：“八人各拈二韵，吾自引之：<br>&nbsp;&nbsp;　　反侧争先为几肉，（鼎）　　忧危取次到般瓠。要求玉烛光天下，（季孙）<br>&nbsp;&nbsp;　　曾载金支漾海隅。尘劫尚烦刀鷿□，（木兰）<br>&nbsp;&nbsp;　　远怀犹吝树珊瑚。愁从绝域看标柱，（犷儿）<br>&nbsp;&nbsp;　　枉被重门识弃□。计出仲连城内箭，（化醇）<br>&nbsp;&nbsp;　　魂飞交甫水间珠。手援桴鼓征非战，（鬘儿）<br>&nbsp;&nbsp;　　志合胶庠侠是儒。并□女戎修靺鞳，（般）<br>&nbsp;&nbsp;　　成行儿戏列氍毹。乞医留侍鲁男子，（矩儿）<br>&nbsp;&nbsp;　　杀贼走降崔大夫。槲叶山空闻解甲，（鼎）　　莲花縸静伫投壶。磨崖功勿铭关塞，（季孙）<br>&nbsp;&nbsp;　　横槊诗原著舳舻。人谓军仍有一范，（木兰）<br>&nbsp;&nbsp;　　我占田必获三狐。尽教象负甘除刺，（犷儿）<br>&nbsp;&nbsp;　　但得羊来愿捋须。涤器马卿方谕蜀，（化醇）<br>&nbsp;&nbsp;　　造舟王睿可平吴。阴谋及妇羞言哲，（鬘儿）　　外事当官肯入粗。身受国家归命册，（般）<br>&nbsp;&nbsp;　　气嘘妖孽辟兵符。焉知虎旅分醪宴，（矩儿）<br>&nbsp;&nbsp;　　已制龙楼献捷图。（鼎）<br>&nbsp;&nbsp;　　赋毕，蜀帅遣告云：“秀山贼来逐土番，遇伏者皆死。今请受降。”甘君问般曰：“是卿招之使来者耶？”答曰：“犯天兵者，正不知死所，前已召孽子儿，束部下二千人来款。又获濡滞之愆，乞免治。”甘君曰：“仆将赴湖湘，卿子须以降人还故寨，卿与犷儿偕入楚耳。”遂檄蜀将士留镇，而奏请随征者七人。犷儿授小冠军使：<br>&nbsp;&nbsp;　　山人枕石易朦胧，真色都由幻妄中。　　腐里可怜尊饾饤，神方不解试芎。<br>&nbsp;&nbsp;　　行来玉女难逢笑，望去金夫自有躬。　　谁谓令严军寂寂，天教妇孺诘兵戎。<br>&nbsp;&nbsp;　　能鳃丈人诠曰：<br>&nbsp;&nbsp;　　铜销则无武，锦秘则无文，而怪物横行，奇书散佚，是由不能明乎。化醇之理，而侈谈性命，已落空禅，稍涉功能，仍流杂伯，无稽勿询，鲜见其可。史氏提唱微言，表之曰明化醇，始知尽人物性以赞化育，于斯诣极也。<br>&nbsp;&nbsp;　　床附乎身，故由趾足而肤，皆能为剥，倚之则时徙时依，不剥其趾足肤者。保不剥其心腹肾肠乎？床也者，构精之区，则不足语此。明化醇而倚床，则将以其明，而致之于化生矣。倘所谓自明而诚者欤！<br>&nbsp;&nbsp;　　在床为偃息之象，倚床乃辗转之神，有存有养者，不为是形。何思何虑者，不及此态。则明而即于昏，其即倚床时之出人也。<br>&nbsp;&nbsp;　　化醇之相，乃善相也。妍者见之而废其妍，蚩者见之而忘其蚩，育物之道，胥以其相矣。且非以己之自视，与己之视人为相，而以人之视己，与人之视人为相，则数通乎河岳日星，而理极乎乾生坤始，岂徒释氏二十四善相之说哉！<br>&nbsp;&nbsp;　　物以有者为末，而以无者为本，化醇之本相，所谓戒慎乎其所不睹者。此时固无人见，亦无己见，斯本相涵焉。戒慎之功，葆此本相也。不葆则迷矣。<br>&nbsp;&nbsp;　　迷者迥别于忘，忘本相，则天也而人，人也而物，皆不知其谁何？盖仙官居尘世，不复慕仙；贵人为畜生，安能知贵。由于忘也。迷则相在是，持之过急则忽在彼，本相自然，验之较亲则又茫然。先迷后得，是在明之者。史氏婆心，传此一篇，以为尽性人斟酌至善。<br>						