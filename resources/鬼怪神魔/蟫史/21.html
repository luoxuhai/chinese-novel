

						&nbsp;&nbsp;　　能穷二酉之心，或被天神凿死；不识一丁之目，如将佛宝装成。求医于攻木之门，固知相悦以解；执鬼在饵金之舍，亦恐其伤实多。<br>&nbsp;&nbsp;　　万赤所炼六六冰炭之图，以子为炭，以午为冰。午位火神死，则有冰之用，失炭之体。张许所领万人，鼓勇进捣，戮四火神。辰戌丑未，俱为死土。万赤遭知古镜伤，挈朱旗行坎地遁。小武知万赤神兵不利，自引漓老、沫老、网山人、儳山人，以引伸遁甲兵来攻，计二万一千人，实则三千人也。围张许数层，张谓许曰：“尔我为国统帅，义不可辱，盍自决乎？”许曰：“昔吾与史都督为噩青气所俘，赖小军使策救。今虽力战，死晚矣。君可速去！”张复呼曰：“然则俱死耳，怀亮可独生耶？”忽矩儿飞入阵中曰：“斛斯贺兰两公，俱顿兵深谷中，命吾援两都督出。”张许从之，奋死力斗出，万人折其大半，才四千余兵耳。<br>&nbsp;&nbsp;　　张许见两公大哭曰：“王师略尽，吾二人不得复生。请死上公前；则朝廷知不为贼害也。”大詈：“蔡小武众僧之儿，元绪之裔，生不能戮汝。死必报焉。”掣佩剑各自刎。斛斯大惊悼，掘两大树根埋之。时神策兵尚六百余人，合滇粤兵刚半万，一时深入，黔饷不至，斛斯亟以为忧。矩儿进曰：“谷北小径，接沅陵大市，三县贾人所居，兵食可恃也。”斛斯叹曰：“无白镪安能易粟哉？”矩儿曰：“是又不难，出璜儿所携会子以献。”斛斯曰：“顷奉内廷谕，军中可用会子，即此物耶？然吾未敢信。”矩儿入大市，以会子籴米，贾人皆喜曰：“此王屋山下卜家会子也，安得至此乎？”珍重收之，自运粟至谷口，径不及三十里，兵遂宿饱。期明日，小武兵退去，斛斯命求张至，移营就食焉。<br>&nbsp;&nbsp;　　是夕，贺兰疾作，有老鸱四五叫谷口，声甚厉。木兰密语斛斯曰：“漳南郡公，前夜元神已出舍，现其形为巨豹，鬼车随之，恐不出三日，大星将陨矣。”斛斯泣曰：“若彼去，吾安得存？”因废食。惟日沃酒数十升，与求张矩儿，披《四灵图》以消愁日，待考终而已。至第三日，贺兰力疾起，持弓矢上冈头，望贼营遥射，誓曰：“观不能平黄苗而淹死于是，此箭不如一蒿，箭有灵者，为观著贼一人死。”引满发之，一苗目巡山，贯颊而毙。黄苗大惊，视其箭，知贺兰未亡也。小武谓万赤曰：“吾自引兵馘斛斯贵贺兰观之首，太附丞自擒唫钺江边敲镜之人。”万赤许诺。小武引轻兵劫汉营，适贺兰气绝，军中买□具甚小，几不容伟躯，斛斯号泣殓之。黄苗掩至，斛斯亦卧病不能起。璜儿投一握丝化为帐幄，置斛斯其中，如城郭坚不可犯。木兰呼鳞甲士百人，奋神力击黄苗，死者枕藉。矩儿飞一椎中小武头颈。小武引元武小旗护之，得不死。其漓老、沫老、网山人、儳山人，仍畏璜儿法物遁去。小武之引伸遁甲兵始败归，然汉兵半万，仅存者三千余人耳。璜儿收幄，视斛斯固奄然一息矣。<br>&nbsp;&nbsp;　　后三日夜半，有鼓吹起于空中者，木兰谓求张曰：“酒星将复躔次，其从者方来，人世殆不可挽留也。”斛斯闻言起坐，与求张诀，大笑呼三大斗，吸尽而逝，鼓吹声始寂然。军士以无□告，木兰曰：“斛斯公自有仙舆，非凡物所能载。”乃拔剑斫地咒曰：<br>&nbsp;&nbsp;　　仙蜕非真，玉棺非假。驱策斯来，咈咈使者。<br>&nbsp;&nbsp;　　山石裂处，一玉棺自下起，如有物挽扶者。刚置斛斯及其冠履，不失尺寸。求张曰：“有棺无盖奈何？”矩儿曰：“顶上有白云下垂，即棺盖也。”果一玉盖合棺上，旁更无缝。求张命军人舁归沅陵。木兰曰：“人间无埋玉棺地，天帝自怜之！遣六丁来取，军中不必多此一事也。”<br>&nbsp;&nbsp;　　及夜，复闻鼓吹声，天明失玉棺所在，其贺兰之□亦无踪。木兰曰：“贺兰亦天神，以其时尸解去。岂受世人葬送耶？”璜儿曰：“玛师等三人隐唫钺江中，想娄万赤必不忘情矣。盍觇之？”木兰曰：“要不免为累耳，我岂恝然乎？”于是求张自以三千馀人守谷中，待朝廷将帅。木兰及矩儿夫妇，至唫钺江边，不见一人。惟破道院中，缚一人于竿上，下有二鹤，俱毛羽脱落，病且不振者。木兰谓矩儿曰：“被缚者玛师也，病鹤则针砭二师也。然万赤之术神矣，我何能为？”璜儿曰：“解缚者问之，稍得其故亦可耳。”木兰投竹枝至竿上，化神蟒解缚。其人坠下，视之固知古也，但目瞬而无言。璜儿出玉针刺其脑，哽噎而后言曰：“知古死久矣，不谓复得相见。”三人讯所由，答曰：“我敲镜后，万赤坠地。已谓功可骤成，针、砭二师，谓万赤必不死，当复来报，授辟水法偕匿江底避之。凡一昼夜，忽为巨网所曳，殆取冰织丝为之，二师化鹤飞去。吾无计得脱，为万赤所擒，转敲吾镜，坠所化二鹤，又变污池为道院，悬吾于竿，掷病鹤于竿下，遣恶神守之，恐侦察将至矣。”　　语毕，两怪鸟如电，瞥下院中，引吭长鸣。一火云飞至，中一人即万赤也。敲知古镜背。木兰三人俱坐地下，万赤持剑下切。木兰陡出盒中灵雀放之，啄其左目。万赤倒地，璜儿出白丝神绦缚之。矩儿夺还知古镜，木兰发霹雳击之，万赤化为凝冰，如重冻合。两怪鸟被击死，皆鸟首而人身。知古取镜向两病鹤微幌，鹤为二师言曰：“莫幌，复我相者待我师来。斯时则人化于物也。”矩儿自以椎奫冰，则凿空而身陷冰内。鹤为二师言曰：“此小军使应有之厄，员小夫人守之，郦真妃可往寿州求救于老师矣。”木兰以灵雀盒授璜儿曰：“以此防贼，虽冰炭相济为虐，妹勿忧也。”璜儿自与知古守陷冰之矩儿，及二师所化之病鹤。木兰骑竹枝过洞庭湖，小憩岳阳楼下。时已曛黑，有人褰其裳小语曰：“郦仲离盍拯我？”木兰就视不见，问曰：“汝何人？”答曰：“吾故解鱼也，记在显教岛中，曾荷提携之力。今游医之，目愈而后幽明两途，各利攸往也。否则以盲鬼累君矣。”木兰曰：“今与汝约，以明日遍访岳州城中，不得少目人，则携汝北行也。”鱼应曰：“诺。”<br>&nbsp;&nbsp;　　明早，木兰变为乡民，呼鱼魂入袖内，携进城中物色之。日将夕无所得，忽岳侯祠前，行者泉流，立者山峙，传观异相。入视之，则三目童子也。木兰叹曰：“少目者难得，多目者易逢，大是怪事。”出人丛中，转十字衢，破垣上榜谣词曰：<br>&nbsp;&nbsp;　　省得天医治鱼目，头颅如豆量大斛。<br>&nbsp;&nbsp;　　师皇冯卜定中原，九首无家金狗哭。<br>&nbsp;&nbsp;　　木兰早已神悟，见道旁人家，芦帘书数字曰：“省老翁□理阳内阴症。”郎即启帘入。此老翁方卧而呻吟，问其小徒曰：“客以鱼来乎？”对曰：“然。”木兰叩以阴症何方可治？老翁曰：“非夜深不能为役。”鱼魂在袖中低语曰：“医吾目者，即此少目人矣。”过二鼓，老翁命秉烛坐起，木兰视之，翁仅一目耳。请阴症人出，木兰展袖，解鱼现其形为小盲子。老翁曰：“鱼儿死王事，数不当溺鬼中，须以神目补也。”向空吆喝，得砗磲二枚，塞腔子里，漱液喷之，鱼魂豁然。眸有光炯若，谢木兰及老翁去，即没其形。木兰曰：“请以何物相劳？”老翁曰：“吾奉帝命者，义不取酬，敢告真妃，鬼目化为神目，贼心诛乎道心，此治乱关头也。天下将太平矣。”言毕，复拥被卧。<br>&nbsp;&nbsp;　　天明，室中虚无人，知为天医托迹矣。木兰急叱云驭，还雎阳大营，告甘君以王师失利，斛斯生天。无不悲悼。都毛子以楚王令，取豫州有罪者三百名为兵，合余丁共九百之数，九营各置百人，拔其上勇有谋者六名为将，不足三名，以慕炜、常越、沙明隶之。师伏虎教必胜兵三百人自率之，前后接应。皇甫仲弓，潜往洛北招徕难民，行排解之计。先　　是荥阳纪信祠，香火无间四时，神签灵异，至是仲弓易其签词，吉凶皆著惠迪从逆之意。得吉者，许赴司州，持签词领官会子银若干，另授机密。得凶者，杀贼转吉，拒贼免祸。旬日之内，赴司州领会子者，卜又长皆给之。各予锦囊，皆摧散斗贼诸策，若是将及万人。杀贼以首级报者，亦依上赏，若是亦数百人。冯轼径投汝南第一斗主人，名大秉元气宰，自称百十三岁老人车式，从中条山来，应斗数。大秉延就上坐，问以斗运何如？答曰：“是斗也，取无禁，用不竭，古云天下一石，君得其八，非今日事乎？”大秉再拜问曰：“吾进退丞惑于异说，有携贰去者，奈何？”轼曰：“捕而诛之，使知所儆惕。”大秉又问曰：“吾元气宰三十五人，星罗棋布，不受约束，又不相救援，奈何？”轼曰：“合而聚之，不使离主寨。”又问斗粒民进退无纪，惟掠村落富家，奈何？”轼曰：“设立兵制，乱者杀无赦，就粮于城中，不许野掠，此规模至要者，可不讲欤。”大秉甚悦，拜轼为大进退丞。轼命屏左右言曰：“外间传闻魁杓招摇三先生，皆有异志。然乎？”大秉曰：“彼三人者，尝告吾无与外人语，吾不能从之，要未见其志有异也。”轼曰：“幸主人听我外人言，得悉其奸状矣。”出一书于袖中，乃魁先生所上楚王者，大秉惊绝，词曰：<br>&nbsp;&nbsp;　　新野民人单庶等，敬谨恐惧，自首陈情，惟王昭察焉。民故诸生也，以事被褫，就饩外邑，中途为五斗贼所俘，授以伪职，名进退丞。予以伪号，名魁先生，夫奉贤圣之教，生明良之时，所学以涉他途，灵台已坏；竭吾才而修殄行，法网焉逃。窃见神签示戒，已知妖帜占凶，谨偕同志民伪杓先生伯东，伪招摇先生仲若虚，并所部胁从乡人。昕夕伺隙，后先投诚，生则免遭铁钺之刑，死而不弃祖宗之墓。<br>&nbsp;&nbsp;　　大秉手足俱战，问轼曰：“先生何处得来？”答曰：“吾中途遇魁先生献书之人，同止宿三日，以计饵其书，旋以假者易之也。”大秉再拜谢，复虑曰：“彼三人皆得张老师真传，吾召之来，亦无如之何也，又奈何？”轼曰：“俾之专攻甘鼎营，不与接应。如不胜者，毋得相见，则彼必败亡矣。”大秉尽依其言，令斗粒民据城郭就食，各置队伍长，违令者诛斩。将及百人，斗粒民散者十之二，其进退丞有不听调者，缚至亦斩十余人，各率所部就抚皇甫仲弓者，又数十人矣。斗粒民散者将及半，又召元气宰，不敢至者二十人，其十五人咸聚老寨，奉轼若师保。檄三先生进帐，见轼颇不为礼，轼以目视大秉，各匿笑而不言。大秉曰：“甘鼎列九营以援四面，实为斗师之梗，非三君不能破之。”魁先生曰：“鼎兵方盛，辅之以鬼仙刘渊，吾辈救死且不暇，敢言胜乎？”大秉变色曰：“不破甘鼎，则降楚王。惟三君所欲耳。”三先生曰：“主人何言之□也，必欲驱我三人于死地耶？”十五人咸劝驾曰：“大功之成，须用激厉。夫子可勿勖诸？”<br>&nbsp;&nbsp;　　于是魁先生三人，各引百人攻甘君后三营。慕炜见斗帜，引兵出斗，魁先生佯败走。炜追之，忽已不见。炜知有异，下马倚戟左右射，突出两将接矢反射炜，并中其肩。炜大叫，拔剑自杀。杜承隩在军中，闻变号恸，魁先生率斗粒民数十人，挥刃径进，豫州罪囚兵力战，尽斩之。承隩挺身犯难，魁先生以神索曳之行，遇必胜兵夺之去。杓先生战常越，亦诈败走。常越不追，招摇先生左臂为沙明所刺，两人所引百人，多被俘斩，余者皆散走。独魁先生胜数人耳。叹息谓两人曰：“吾三丞死期促矣，天地虽大，将何所容？”一汉将匹马来刺，魁先出生一大钱击之倒地。杓先生斫之，即邬郁也。师伏虎至，亦为钱所掷，坐地不起。杓先生剑下，其头颈铮然作铁声。剑撇去，杓先生手如僵木。招摇先生投一烂狗皮，闻者呕哕。伏虎为皮所蒙，竟委顿矣。六营大将来救，猝遭钱击，无不狼狈去。<br>&nbsp;&nbsp;　　木兰引女将至，烂狗皮复投。木兰呼鳞甲士裂之，魁先生连掷四钱，木兰亦坐地。庆喜曰：“何钱之累人若是！”取白罗巾裹之。钱自入内。魁先生呼曰：“速归侍张老师。”言讫，三人俱不见。甘君乞木兰脱师伏虎狗皮，须臾亦裂。伏虎曰：“恶物逼人，消去数千□气力。”木兰曰：“此妖人所炼地骨皮，能破仙诀，况后天精气乎？”庆喜视其所获钱，五色金气皆备。木兰曰：“斯钱若非少主之帕，恐帐中道术人，皆为所束缚矣。”甘君问之，答曰：“昔轩辕道成，丹鼎结为此钱，不待汉彻纪年，始具形质也。放则满屋，敛为一文，重无以加，仙佛亦为之折服。”甘君曰：“吾乃知喜获通宝之文，于兹始验也。”还帐中，承隩以慕炜自杀告。常越亦报邬郁死事状。甘君泣曰：“慕炜一人诛青苗艎逦，未封侯遽死。邬郁自侦探黑鱼头老鲁以来，深得其力。今为妖师所害，不亦悲哉！”刘老师笑以手指向外，犷儿牵魁先生三人自外入。告甘君曰：“世治知三贼将遁也，化为张山人之形，憩道旁援之，于其四体投地也。则絷之而已。”<br>&nbsp;&nbsp;　　甘君大喜，设慕炜邬郁之位，沥三先生心血祭之。始悬其首，大秉闻报，谓轼曰：“今始去其疾矣。”轼进谋曰：“向闻斗师黎亚瑜，神力不亚张老师，何不促攻寿春，以诱甘鼎之师出援。吾全军俱蹑其后，围大梁以攻楚王，河南地可奄有也。”大秉从之，檄黎斗师攻石珏，自以十五真气宰所领斗粒民，尚十余万，直趋大梁。黎亚瑜见檄至，叹曰：“时未可也，毋乃速吾反本乎？”仍建斗帜，率数千人驾吕公车攻城。石中丞大惊，遣飞骑告急九营。忽见前病叟扶杖入幕，恍知其刘老师也，顶礼陈诉。刘老师曰：“贼全夥窥豫州，速止甘总帅援兵还策豫。毋贻楚王忧，此间黎斗师，吾自易办也。前所斩真速禄贾威武之头安在？”众曰：“悬戟门！”刘老师先取两竹枝咒，即为人身，命取两将头置竹枝上，授以兵械，分领五十新来罪囚卒。开门出斗。众视之，俨将军而非断头者也。<br>&nbsp;&nbsp;　　刘老师亦随出，是时吕公车所燃火炮，噤无声。罪囚卒从两死头左右冲击，无能御者。斗粒民大溃，尽数擒戮之。黎斗师化为柳皆木之形，登城指挥缚贼。众从之，缚真皆木，其形即黎斗师。石中丞命置槛车中，真皆木作齄鼻呼曰：“台是柳，非是斗。”军士惑之。刘老师扶杖至，径击伪皆木，即大笑，复黎斗师本形而去。槛车中亦复为柳皆木，石中丞命脱之，慰曰：“无妄灾非吾所及知也。”刘老师命埋真速禄贾威武之头，焚其竹枝，自曳杖出城，见黎亚瑜僵死树下，咨嗟久之，执其手泣曰：“堧仙不化，如大道何？”腹中有小儿语曰：“请以刘王之掌雷，劈碎幻躯，则真元出矣。”刘老师作赞曰：<br>&nbsp;&nbsp;　　黎□礼立，急启戾犁，于戏黎，南无□。亚哑野易，石惹奢射，于戏亚，南无哑。瑜喻宇越，阙矩扈乌，于戏瑜，南无喻。<br>&nbsp;&nbsp;　　发手震五雷，击其四肢心腹，碎如风箨，顶骨绽裂。一小儿不盈尺，黄衣跳舞，谓刘老师曰：“记五百劫前，我恐王之不仙也。自脔肢体，今王恐我之不化也。特舍龙雷，亦足以相报矣。”涌身入青冥，其尸亦亡去。刘老师还赴大梁，甘君已统九营兵，环列城外。乃扶杖立云际。谓甘君曰：“堧仙已化，其徒尽歼于寿春。此间有都君，早晚即大定也。吾将南行，策冰鹤之厄。”言讫，横其杖骑而去之。甘君遣使间道入城，告楚王以刘老师之言。都毛子刚在坐，言于楚王曰：“甘总帅大兵必获全胜，愿自率轻兵入贼中，救老友冯轼。且与郦仲离乐世治，收渠魁张匜也。”楚王授以新兵百人，毛子曰：“此之谓多矣。”乘夜出城，以百人劫贼营。大秉问计于冯轼，对曰：“中夜有警，主人宜静，吾步出帐前察之。”十五人皆惴惴称善。轼自笼一灯，朱书“长乐”字，出帐前，毛子为隐语曰：“长乐老亦老乐长否？”轼会意，答曰：“子都公固公都子也。”毛子径曳以前，负之而出。百人奋勇击贼，各得胜而还。毛子寄轼于城外山寺，以秘计缄固，射书城中，自率百人去，众不知其何为。王师劫营已出，贼中尚喧，达旦始定。十五人与大秉计曰：“豫州兵少，盍乘夜蹴其外城？及甘鼎来救，我已得内城也。”大秉深善其言。<br>&nbsp;&nbsp;　　迨二更，衔枚至城下。初若不设备者，施□驾梯，蝉联鱼贯而上，守陴卒皆奔走去。大秉窃谓楚王诚不能兵，内城可反手得矣。时甘君在帐中，先已受毛子密计，至是谓周浮邱曰：“毛子果算无遗策欤？”浮邱曰：“贼已取外城，堕毛子计中矣。”由是反围贼于外城，与内城消息殊隔。木兰与犷儿进曰：“平妖不屑以术，然不得已而用之。吾两人请以夜静入外城开门，延大师入，诸斗可碎矣。惟愚民何罪？以胁从而为玉石之无分，又非盛德所宜有耳。”季孙曰：“以术来拒，则就诛之；蚩蚩者氓，缚而释之可也。今日多戮千百人，初不介意，国家元气，或隐受摧残矣。”甘君赞美曰：“仁人之言也，戒军卒勿妄杀，违者功不抵罪。”<br>&nbsp;&nbsp;　　是夜四鼓，甘君九营之卒尽入外城，伪进退丞多役使神鬼来拒。木兰犷儿悉破其术诛之。十五人俱就缚，大秉遁去。楚王开门出劳，甘君建言：“有籍可归之民。俱令郡县收畜，有不悛者，斩而后告，馀以隶军伍，十五人煽乱。宜守磔之，悬首于市。”楚王皆从之。大秉窜还故昆阳城，其党二十人召不至者。尚栖于是，将合之犯宋镇，过雎阳甘君旧营，窥营中虚无人，权就屯聚，师伏虎将百人出。尽斩二十人。大秉以数十人掠村中，村人携锸以斗，悉毙其众。一士人擒大秉，乃都毛子也。盖预筹伏虎不擒获大秉，必窜至此，故饰村人以待也。毛子解大秉赴豫州，未及三十里，一村学究出于道旁，睨囚而叹曰：“吾弟子诚懦，遭毒手可悯也。”指后一人曰：“当代师兄。”其人入为囚。大秉即出，毛子知其为张匜也。拱手曰：“张三人已遭天诛，尚作师弟作乌乌之恋耶？”学究即返形为张匜，赤髯如虬，竖目成电，大骂曰：“都元不知人事，安识天道？遽向老子讪谤，当遣武士拔舌。”毛子叱百人以矢攒射，匜坦巨腹受之。矢入如投壶，丁丁作声。毛子自发一矢，匜张目吞之，吐出为小弩数十，还射毛子。著体如毛。毛子瞑目不动，匜拔剑来取，百人竞以刀斫，其身如败鼓皮，不可入。匜以剑劈毛子，自首至尻为两躯，面目手足各半，心亦半包络，肾肠迸裂而不出。匜方骇异间，一小道士从地下坟起，推毛子两半躯喝曰：<br>&nbsp;&nbsp;　　曰：虎气龙文，万质万分。琳宫珠塔，一真一合。天鸡凌晨，昴官欠伸，吾师无著天亲。畀尔仙身佛身，天恋神恋，三万六千尘不变。<br>&nbsp;&nbsp;　　喝毕，毛子躯复合，小道士即犷儿也，倏已不见。毛子笑谓匜曰：“山人用剑，能竖而不能横。岂高手哉？”以袖匜大秉于地，立斩之。大秉之头，啮匜左足，趾破流血。毛子因而截之，左足断。匜大笑，引剑并截右足，乃以手招黑云，坐而起。毛子曰：“山人以云为足，我独不能以水为车乎？”指坐处有水上涌如辘轳，踏之而行。匜至黄河边，云忽堕地，是木兰为渔妇，以云筐收之。匜惧为所执，跃入河化王鲔，杂鲂鲤行。毛子自化为网，乞木兰举之。俄顷而获匜，木兰自去。毛子化臂为铁□，贯匜琵琶骨，匜两足依旧，步如飞。毛子牵之而笑曰：“山人可复活否？”匜曰：“吾自不欲活，如大宗师何哉？”匜蕰捷，毛子殊不胜步。忽犷儿来前曰：“世治代都君絷之。”自化其臂以牵匜，出毛子所化臂。匜曰：“以一人之足，役两人之臂，老子实歉心焉。”犷儿曰：“以千万人之力，致一人之头。且不惜也，何况两人臂？”<br>&nbsp;&nbsp;　　入豫州城，观者填衢巷，或曰：“弥天罪犯。盖世妖邪，动三载之戈铤，竭数州之膏血，其肠毒，以毙□狗；其肉腥，以供饥鸱；其皮骨诡怪，以媚猖神，厌疟鬼。”匜应声曰：“但老子不死，君辈可忧。”至楚王前，毛子暗布天网。犷儿投匜于地，匜立而不跪。讯之亦不答。命鞭之，则入地不复见。王大骇，毛子曰：“无妨。”历一时，木兰缚之进。王大怒，命速斩之。头甫断，复上其颈。呼使攒刀斫之，刀入仍出，皮肉如故。王有忧色，毛子曰：“请宣阿修罗王之女至，则匜不得不就戮也！”王命甘君速召庆喜，匜仰天叹曰：“苟非其人，吾辈孰治，呜呼死矣。”喜至，投白罗巾于空，匜头遽斫落，体肉皆缕切，两足自脱，乃以野兽蹄续成者也。送匜首至京师，为平五斗贼露布。毛子以四友辞楚王，还与甘君、烛生及诸幕客作别。甘君曰：“先生既来，何为又去？”毛子曰：“来与廊庙士同忧，去与山林人同乐。惟冀元等不出而图，斯天下有无疆之福也。”五人者遥指终南，作西笑而去。旬日内，豫州行省，有诏书送至，甘君读之：<br>&nbsp;&nbsp;　　楚王捷书，知尔臣鼎功烈超迈。已付内麒麟馆刊为成书，昭示万矣。新营将士赏擢有加，枢曹呈进如故事。兹臣珏晋仆射，臣鼎晋大金吾，封开国男，嗣世勿替。乐世治授虎牙将军，司马季孙授仪宾，明化醇授小司成，周浮邱授主簿，死事慕炜赠前将军，邬郁赠骑尉。今交薾不靖，暗结残苗，珏鼎速率粤兵，及所练新卒，援黔营，为故闽国公贵等，一雪烦冤。犁黄苗之疆，焚小武之甲，是所快焉。若既荡平，珏自还京，鼎还入粤，与区星经营交薾。官赏之懋，非所以□贤臣也。年月日，豫行省奉诏。　　甘君率诸幕官谢恩毕，致书于石仆射。自请先赴黔，分翻兵精炼者千人，属裨将曹镇渠灌儿隶节下。木兰犷儿与周浮邱，并资辅佐，石仆射以书答谢。甘君至武陵，矩儿迎见，甘君大慰曰：“刘老师救汝乎？”矩儿曰：“娄万赤潜归，故冰自消而儿能出耳。针、砭之原形，则刘老师吐火焚之，而后得复也。”<br>&nbsp;&nbsp;　　二师知交勈有事，徵万赤归，亦先赴宜京道院，助灭火真人矣。玛师自与求太仆张郡丞守新营也。甘君授计矩儿，先请玛师将镜登辰南最高处，名铲磺山，伺贼来据，则敲镜背败之。汝夫妇俟刘老师调遣耳。矩儿先归，知古谓刘老师去南交，以宝物授小夫人，擒小武矣。矩儿告以甘君计，知古先赴铲磺山，后日甘君至，求张涕泗言斛斯公临危，念故人之意。甘君大恸，将为位以祭，小武使人骂战。甘君调新兵百人，神策兵百人，以常越沙明领之，伏小武大寨左右，俟彼兵出，则直捣其营。小武所炼引伸遁甲兵不及百人。自为一阵。甘君引数骑绕其阵后，小武分四路萑蛮逐之。甘君立马唫牡江侧以待，萑蛮来斗，发十矢共毙十六人，枪刺十九人，鞭击十四人皆死，萑蛮惧不敢进，但四面围之。一人呼曰：“蔡王有令，放走甘鼎者，非鹿娘种。”众人嚼之，皆应曰：“嚎。”小武率生力萑蛮来追，闻大寨被汉兵攻击，猛省曰：“甘鼎神奇用兵，吾所不及料。”急回救时，大寨已为常越沙明所袭，唫牡江边之围自解。甘君还帐，小武呼其众登铲磺山，先据地势，萑蛮尚五千人。漓老等四人辞欲去。小武唾骂曰：“汝四人非我则无主，我不藉四人为佐也。然弃主者罪不赦，各鞭一百放之。”山头将立寨，时有镜光如中天月轮，对寨中鸣不已。萑蛮之在前者。尽弃其械倒地卧。小武大惊，谓其众曰：“玛知古不死，宜受此厄也。”返走下山，石仆射前队至。木兰、犷儿喝曰：“蔡小武合诛久矣，将欲逃罪耶？”<br>&nbsp;&nbsp;　　小武命两萑蛮出斗，皆被戮。忽转出六人，将尽戮之。转出十八人，罪囚卒至，百人奋勇入，乃引伸至三百六十人，粤裨将曹镇出战，坠马下，为萑蛮变所获。渠灌儿故得万赤术，喷火烧其人，救镇出。神策兵率领豫州新兵，及滇粤将卒。合力进剿。萑蛮由地走者，木兰缚之，无一得脱。季孙告甘君，竖受降免死旗，来归者三千馀人，死千馀人，获小武奔走者，不及百人耳。木兰犷儿蹙之近深涧，小武投入，涧上作风雨声，似有灵物呵护者。犷儿归告甘君，璜儿呈刘老师所授宝物，启其匣，乃刻白玉为小渔师像，背书古篆豫且名字。犷儿曰：“是矣。”<br>&nbsp;&nbsp;　　矩儿夫妇，自随犷儿行至涧边，犷儿开匣出宝物投之。小武面缚浮出，自背至尻，皆负龟甲，宝物自飞去。矩儿夫妇牵小武至大营，石仆射与甘君受俘，仆谢曰：“人也而龟，物也而冠，此不如其父蚺吼之鹿，可献上林矣。”周浮邱曰：“似宜割烹之，以祭斛斯贺兰两公。张许两都督，及后先死事将弁。”仆射从之。函首送京师，黄苗平。石仆射以兵属甘君，自还京师。黔抚军区星以书来贺，兼致调任粤中，奉命会议南交诸机务。甘君答之：“撤滇兵归，毋使徒劳无功，且海道较不便，命木兰犷儿偕常越沙明，潜入宜京道院，诣灭火真人李长脚。早晚陈进取策。”柳皆木随甘君至广州，向人必夸其夺斗帜事。有薄之者，或诮曰：“设使蝥弧之考叔方登，而堂阜之夷吾未脱，郡丞将何以解免耶？”众皆笑，木参议进谒，即平邝天龙时之广州木守也。拜而贺曰：“大金吾石湾之烈，渔人凫子，往往能言。今外藩不恭，敢为暴乱。惟诛其君长，而抚其民人，轶汉代之置官，法周家之通道。伏波有二，定远无双。慰至尊之忧，安重译之化。敷天所属耳目，此地尤藉风云者也。”<br>&nbsp;&nbsp;　　甘君逊谢。传区抚军至，甘君迎出，携手道悃款。区抚军曰：“公亦知交勈近事乎？馗具之死，其弟馗形实篡之，倾国之兵，俱下战舰，数使其大将军驸马，扰我江坪地，有四镇臣称兵讨罪，馗形大惧，召其丞相娄万赤还，四镇臣俱死万赤术，仆意由陆路出南平关，公率舟师援江坪，使彼首尾不能顾，此钟、邓所以入蜀也。”甘君善其策，自是随甘君者，司马仪宾季孙，明小司成化醇，玛知古杜承隩，矩儿夫妇，及庆喜等四女也。随区抚军者，柳皆木曹镇渠灌儿，周主簿浮邱，桑长史□也。求太仆丞旃，张郡丞弓脰，与乐王般，自留广州。甘君调利达噩青气两都督从征，皆忻然来集，利达为第一进，噩青气为第二进，各将舟师五百人至江坪。<br>&nbsp;&nbsp;　　交勈大将军驸马，各以千人迎击，皆败之。矩儿夫妇后至，共乘行地锦飞去宜京，见刘老师端坐城楼，谓矩儿曰：“昨针砭二徒，隐形探交王宫中，为娄万赤所觉，复以九九金木遁擒二徒，郦仲离方与乐世治，造三三水土解，破其遁形，救二徒出，已化凡质。吾寄之新息侯故宫，传地仙乞食诀，永为散汉，亦其劫时也。汝夫妇合归嵩、少，从父母还天门，刀兵解脱，名利消除，超出于酒星奎宿矣。区星若引兵突入此城，大功可逸获，惜将卒僚佐，不免死亡。大弟子可胜万赤，待无术人诛之。吾为老师销兵之事，已著成劳，俟大弟子甲子月日，通天绝地之时，即携返中山耳。寄语大金吾，急流勇退，为期不远矣。不复相觏，无悲怅也。”言毕，失其所在。<br>&nbsp;&nbsp;　　矩儿夫妇，还告甘君，亦辞去入蒿、少，依员君老夫妇焉。甘君以书达区抚军，陈兵行危险，神人来告状。区已出关，见古嶂接天，土人云：“过此即交勈外郡，兹山第一险阻也。”周浮邱曰：“我师患水不患山耳，急宜登山。”区从之，下岭见两营，彼中大帅所镇守，各受万赤符萑着，我兵建旗鼓而进。交人来御，皆木镇灌几名斩一人，士卒俱努力，其守关两帅惶惧焚所受符萑溪水涌至。漂没死者十之三，皆木镇灌儿及浮邱，悉浮沉无觅处。惟区抚军桑长史，由水中泥泞行，得无损，水过仍露一山，军行如蚁，非复人径，一天将飞而下，乃犷儿也。急出铁爪二，擒两交帅斩之。守关卒来追者，尽溃散去。区致问曰：“前将军知贼中何妖符耶。”犷儿曰：“符炼火怪之液，能戕年命属火之人，悲哉！柳郡丞曹渠之战功，周主簿之星学，俱随化以尽也。”<br>&nbsp;&nbsp;　　世治方与郦真妃，救出针、砭二师，归侍本师李真人，师言抚军遭厄，当速援之。然绝云而奔，已无及于将士之波靡，其将唤奈何哉。因导前行曰：“兵贵神速，已日夜可入宜京，万赤闻甘君由水道登岸，必领妖兵迎斗，未暇返顾，馗形可擒也。”区令衔枚疾行，夜将半矣，闻瓮城中歌曰：<br>&nbsp;&nbsp;　　休逞两人九首，亡于一人三口。六合同炊一釜，无肠玉蟹藏金狗。<br>&nbsp;&nbsp;　　犷儿飞上城，斩其重关，纳大师入。瓮城寂无人，盖神谶也。五鼓，大师突入交王宫，馗形宿酲未醒，或扶之出外庭。将召羽林军解围，已为汉兵所执。区抚军坐殿中，囚馗形而招降其文武将佐，交民向阙下呼中朝大圣人万岁。区以上命开府库，出金帛犒赏如汉典，请乐将军迎甘君登岸之师。犷儿至江边，甘君已与木兰、常越、沙明，列四营于江桥北，见娄万赤与其师李长脚，斗法于江桥南，大呼曰：“吾师何不命弟子力擒此贼。”李以手作势，犷儿自入甘君后营。李长脚变金井绐万赤，即坠入。忽有铁树挺出，井阑撑欲破。犷儿引庆喜至，出白罗巾掷树巅，砉然有声，铁树不复见。李长脚复其形，觅万赤，卧桥畔沙石间。遂袖出白壶子一器，向万赤顶骨咒曰：<br>&nbsp;&nbsp;　　作妄须臾间，生灾千万劫。收汝坎与离，归吾丁与甲。亟闭汝顶门，不穿汝肩胛。留汝鳞介遁，永言消黑业。　　咒毕，举手震一雷，万赤精气已铄，跃入江中，将随波出海。木兰呼鳞介士百人追之，飘浮所在，必见吆喝。乃变为剚□，乘海蟹空腹入之，以为藏身之固矣。交址人善捞蟹者，得是物如箕大，喜刳蟹，将取其腹腴，一虫随手出，倏堕地化为人形。俄顷长大，固俨然盲僧焉。询之不复语，有屠者携刀来视，咄咄曰：“蟹腹自有仙人，一名和尚，要是谑语，断无别肠，容此妖物，不诛戮之，吾南交祸未已也。”挥刀斫其首，时甘君已入城，与区抚军议班师矣。常越所部卒，持盲僧首以献，转告两元戎，桑长史进曰：“斯必万赤头也。记天人第二图，为大蟹浮海中，篆云横行自毙。某当时疑万赤先亡，乃今始验。”适李长脚入辞，视其头笑曰：“此贼以水火阴阳，为害中国，不死于黄钺，而死于屠刀。固犬豕之流耳。仙骨何有哉，今者甲子月日，刘老师待我中海，不得复恋尘世，寻灭火因缘也。”<br>&nbsp;&nbsp;　　两元戎挽留之不可，与犷儿小语，拂袖去之。玛知古进曰：“昔吾携镜从大西洋来，将使镜大明而兵戈息也。顾烽烟迄今始静，岂非天下无事，庸人自扰乎。李真人归其真，知古窃自知矣。洋舶故人，近亦招吾返国，敢或逗留乎？”亦辞去。大师悉从海道还，行至中途，汕妮忽堕水。木兰曰：“彼亦得所，非水葬也。”埰儿魔妗俱号泣，木兰曰：“两弟子犹不悟耶？”起立船尾，遥告甘君曰：“仲离不合进广州，请从此逝矣。”甘君知不可挽，揖而谢之。木兰呼两弟子出送，先推堕之，寻蹈海去。明化醇在别舰，望而大恸。犷儿曰：“居浊世毕此生，结成是果不易，小司成将健羡之不暇，何以哭为？”还入广州，械送馗形于京师，并娄万赤首级。区抚军奏善后事宜，请立交勈行省，建节钺镇抚二人。郡县名仍其旧，以蜀滇闽粤士人为之。甘君皆不列名，殆将隐也。交勈荡平，朝廷论功，将士悉蒙上赏。<br>&nbsp;&nbsp;　　噩青气还循州，常越沙明从之返，仍捕鱼，利达还南澳。桑附其舟返闽中，求旃以病乞放，张弓脰复归京师，位至卿尹，与石珏同曹。果如斛斯期望，乐般自与司马季孙明化醇还蜀，结茅穷性道书。犷儿送其父出门，忽失所在，人或见其来白云山云。杜承隩已授京秩，至是请曰：“某与慕炜，同游而不同死，幽冥负之。今将入罗浮，冀得师承，讲求天人之学，是所愿耳。”庆喜谓曰：“闻道易，返本难。”儿未速化，不能于君无情。请为罗浮先导可乎？”　　两人并辞去，前后数武而不可及，其神人乎？甘君留一疏，乞区抚军代陈之，以白板船载黑骡，云将度庾岭，区抚军送之花田，而大金吾自此远矣。<br>&nbsp;&nbsp;　　岂有春秋皮里著，非无青白眼前争。<br>&nbsp;&nbsp;　　奇文反正斯为乏，至道能疑不是明。　　□子翩来忘喜怒，菌人溘逝失枯荣。<br>&nbsp;&nbsp;　　烂柯山上仙人卧，那得闲棋斗死生。<br>&nbsp;&nbsp;　　醅圆氏诠曰：<br>&nbsp;&nbsp;　　少目为省，目少为眇，治天下者相臣也。相之文，以目近木，孕火之光，宣水之用，斯省身之道。孚乎九重，洽乎四海，是之谓少目医也。<br>&nbsp;&nbsp;　　史无过于左邱，后人宗仰，所谓盲鬼目也。惟少目之医国手，是非不悖于圣人，翊我皇刑赏，为大公至正之规模，而盲左之心事，不没于千秋万世矣。　　故曰少目医，能开盲鬼目，一部奇书结穴。史氏自明其发源于盲左，而愿天下相，天下医之参观而深省之也。呜呼，观止矣！<br>&nbsp;&nbsp;<br>						