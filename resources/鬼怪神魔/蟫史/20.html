

						&nbsp;&nbsp;　　是衣冠之盗，柳下季亦尚有兄；为乡曲之儒，鲁诸生不如无友。其愚也可笑，安知问俗以入门；而啖之何心，不惮为牺之在庙。<br>&nbsp;&nbsp;　　石中丞谓甘君曰：“仆歙士也，将用齐人，兵练吴人，饷资越人，幕客多燕人，可称乌合矣。防豫数月，贼来掠者五，我出探者二，来则必受挫，出则必自疲，幸总帅此来，以粤海之成劳。惠于朋旧，感可胜言乎？”甘君曰：“鼎归豫，密与楚王商榷，惟有利于王师者，不以吴境分畛域也。刘老师化形以游，必有所济，其踪迹异凡猥者，至则敬而奉之。勿遽以白眼相触，则军中宜可以藉其智力也。”作别自去。<br>&nbsp;&nbsp;　　豫东境大营，即古雎阳城。随征者为两参谋，乐般父子、庆喜等四女。杜承隩、慕玮、常越、沙明，其玛知古及矩儿夫妇，留佐斛斯，未偕至。烛生已与犷儿邬郁入宛南，访周浮邱，且侦贼情矣。甘君自进大梁谒楚王，乞屏左右语。楚王曰：“甘总帅大名，宫婢震耳。昔抱罕之捷，师傅中有撰纪事本末入国史者，有叹美为歌行寄友人者。歼青黑二苗，有奉命绘图呈上者，我寓目皆及之。今五斗贼充斥藩境，王师有征无战，将何策以靖乱乎？”甘君对曰：“鼎实不能知贼中之事，与官兵不卒平贼之由。有贤者都元，隐于风尘吏，今日之士元也。乞王以书聘之，得此贤，克贼易反掌耳！”楚王拱手曰：“荐人以戡乱，古大臣之风，我自作书，以何人为介？”甘君曰：“鼎宜自行，否则幕士明化醇，当斯任者也。”<br>&nbsp;&nbsp;　　楚王送甘君出，自作书云：<br>&nbsp;&nbsp;　　楚王成白：惟毛子先生足下。昔者栾巴为守，披发而救弟子，许逊作令，出身以斩蛟龙。诚以有道之士，不忍兄弟之颠连；达权之吏，不欲斯民之陷溺。彼其功成，非以一已！今天下绛帻方报晓筹，黄巾忽思夜起，谢安石之不出，如苍生何？邓仲华之少年，先诸将耳。伏冀息其折腰之苦，拯斯灭顶之凶，畀以斗大之印，不足为公荣；出其焚余之书，无不为世用。翩然之来，海内咸庆。<br>&nbsp;&nbsp;　　是日，甘君捧书授明化醇，乘传至虞山。二十日都毛子至，与甘君见，欢若平生。甘君欲引之谒楚王，毛子曰：“元不才，曾识海内定乱之人，请自约之偕来，五斗贼计日可歼灭矣。且无与大藩晤。”于是命一童自随，落落径去。甘君殊不能留之。邬郁忽归报曰：“桑长史微服行宛南，为贼之别部所略，解斗首老寨，在博望故城。小冠军使奋勇自往劫之，恐无成功也。请总帅发兵往攻，或可挫贼锋而振国威耳！”甘君自以游骑百人偕乐般往。适犷儿还谒，甘君曰：“以尔神能，何为遽退。”犷儿曰：“贼万人，世治一人，固万无斗理矣。不得已化霹雳击之，贼中有人遭击而不死，反以水沃吾神相，安得不遁归乎？”乐般曰：“夫震雷，体木而用火，中满之坎水，诚得而陷之。儿若潜入桑长史受锢所，挟之而归，犹司马正参故事，诚易易也。奈何以眇小一身鏖万贼乎？”犷儿曰：“刘老师尝言中原有事，无轻用术，儿故慎之，如阿爹言，又何难之有？”乃告于甘君，隐形入贼寨。见贼已释烛生之缚，送其师周浮邱处。烛生忿词曰：“甘总帅言吾师出入贼中，如崔浩之以子房自命，弟子闻言不信，亦恐初终易操。忽尔岐趋，故舍身一行，正欲别白浮言，释然于志。今果然矣。尚何疑哉？”因泣下。浮邱曰：“我生平忠孝自矢，焉有挟策以干叛徒者！由奔走洛蜀之间，中途被俘，如吾弟今日，不能自裁，已辱圣贤之门户。若因而助薪于邪焰，引锸于横流，四海之豪，皆得以热血一腔，骂吾至死，何颜对问难人哉？盖彼中伪斗师，尝欲屈我，我不受，乃声言我为斗首献谋，污蔑之语，有自来矣。以弟置此，安知非两胁之计乎？”亦相与哽咽。烛生曰：“师如不易贞心，天道不尽悠悠，或有大力者负之趋矣。吾师弟安得长没于此间？”<br>&nbsp;&nbsp;　　有顷，一短而髯者，摇大扇如箕，行跛视眇，率数十人入坐中庭。或呼曰：“斗师魁先生来。召浮邱烛生语。”为两人置隅座。两人大叱，携手同坐地。魁先生问曰：“周君西江名士，新来之友，闽音也。亦曾相识耶？”烛生曰：“此吾星学之师，非邪师也。”魁先生笑曰：“若等自谓不邪，何至就食于邪主人门下？”两人詈曰：“不甘饿死者，尚欲见高天，就化日也。今如负涂之豕，逢载鬼之车，无惑乎乞人相视耳。自兹以后，不食欸粟，同采夷薇，返饿魂于故乡，埋义骨于叛土，夫何憾焉？”魁先生怒，命曳去之。两人携手起，共置一室，自掩其关，殆将绝粒矣。及夜，犷儿就烛生枕畔，微吟一绝云：<br>&nbsp;&nbsp;　　长史行不归，我劳如何矣。<br>&nbsp;&nbsp;　　愿为昭关生，莫作首阳死。<br>&nbsp;&nbsp;　　声细如蚊，惟静者自觉。烛生知为犷儿狡狯也，欠伸微叹，亦就鼾声中和之。<br>&nbsp;&nbsp;　　爱亦莫能助，如君与我矣。<br>&nbsp;&nbsp;　　无徒效蚊雷，吆喝令心死。　　犷儿小语曰：“不敢吆喝也，将援长史归，盍速附吾翼。”烛生亦低语曰：“不可生其弟而舍其师。”犷儿曰：“吾能生两翼，不能生四翼也。先其弟而后其师可乎？”烛生亦以斯言告浮邱，悄焉开户出院宇，犷儿化形为小凤，令烛生附其背，鼓翼去。不逾刻，抵甘君驻兵地。烛生见乐般谢曰：“自非王子引翼，虽死，鸿毛之不若矣。”甘君问：“周浮邱果在贼中乎？”犷儿陈其师弟前后皆为贼虏，传闻浮邱之说，含伪斗师魁先生所为。世治隐形而知其师弟相告矣。般曰：“儿何不即往援浮邱来，而使之向隅也。”犷儿曰：“儿独负长史归，浮邱已别遣夜游神负之行。尔时须至也。”帐外率以浮邱入，与甘君乐般父子称谢毕甘君询以“五斗贼中情形，先生固洞见之矣。所以策之若何？”浮邱曰：“斗首即倡乱之人，斗师为匿非之党，然首不一首，师有众师，其滋生殆数十年，其流毒将数千里，要不足虑也。某尝观天象，妖星低而有芒，为前代所希传，又察童谣，累月变而无定，亦近今之至幻。而苍生之遭劫已深，真宰之垂怜伊始。惟圣主以德禳灾，群臣以忠定难，氛将自扫，孽不终留，总无可恃之天功。有能通之世运而已。”烛生曰：“彻土作稼之文，使君盍观之？”甘君曰：“来豫之日，鼎尝展读矣，宁可解乎？”背其词云：<br>&nbsp;&nbsp;　　半百个破斛星，煌于汝南坠洛北。平水治禾刀，火乌死木生。喜获通宝，毛氏四干，悬首二六。　　浮邱曰：“起六字，即今五斗贼矣。”犷儿曰：“平水殆刘老师，禾刀殆堧妖也。老师非援石中丞，来敌堧妖耳。其余微旨，亦甚了然，但不宜预泄。”乐般曰：“吾测喜获通宝四字，知阿修罗少主，必有所自效矣。”甘君曰：“然。”率游骑百人还睢阳大营。杜承隩迎出曰：“顷者寿州有告急文至，请速阅饬戎备。”甘君立展之云：<br>&nbsp;&nbsp;　　制置淮南路驻寿春节钺事石珏，为告急请援。二十四羽飞檄达。某日夜戌正刻，五斗贼师黎亚瑜，领斗徒万人围寿州，东西两营将真速禄、贾威武犄角之兵俱溃，贼中造吕公车十二，驱炮火上城，所灼为烬。江南兵赴调至者十不及五。浙东饷经月不来，旦暮有析骸之变，恐雄城不可保，而南界将被兵也。水火号呼，发肤存注，危绝望绝，须至火急军务者。<br>&nbsp;&nbsp;　　阅竟，甘君色骇。司马正参出问曰：“使君数当大敌，恬静自如，兹持檄而有惊意何也？”甘君曰：“寿州本缺精锐兵，其真、贾二将，皆青齐之懦夫，非能战阵者。石中丞文士，今五斗贼仓卒攻城，将士已望风奔溃，能无忧乎？”烛生曰：“黎斗师能用吕公车古法，的是劲贼。”犷儿笑曰：“黎亚瑜，无疑是堧哑喻矣。但刘老师何在？而使之披猖以蹙寿春耶。”明副参曰：“吾所请都毛子，将约其客俱来，协赞兵事。今消息尚杳，固明知不足恃矣。黔营偕来之士，不过五百人，留驻于是而分兵往援，亦止半旅耳，焉能御之？”浮邱曰：“且分兵去，衔枚以亥子交，我得时。绕道由东北路，我得地。至贼营乘雨雹进兵，我得天也。”化醇曰：“亥子时阴阳交际，于年月日主凶，而君以为得之者何欤？”浮邱曰：“凶于家国者不凶于军旅，古者凿凶门而出，正以凶为吉。且犯难不返顾之义也。”甘君曰：“贼在吾东北，更绕出其后，程固倍之。且沮洳数十里，何由得渡？”浮邱曰：“贼之来犯，造舟而渡久矣。无重兵守弃舟，掩至水间，以其楫济，无一贼觉，此其所以计疏也。且倍行一程，贼势转懈，围城孔亟，知有救兵至，则气壮犹能固守耳。”季孙曰：“以时令言之，数日内不易有雨雹。君何所见乎？”浮邱曰：“设届其日，遂无雨雹，王师必不济矣。此诚天道，而某何敢妄言以取戾焉？”烛生曰：“吾师占天之时，较精审于谈兵，愿诸公勿疑也。”甘君竟依浮邱之说，至巨浸，有数十小舟，刚渡得二百余兵士。甘君始叹浮邱料敌之神矣。既渡，望攻城贼，如蜂之争蜜，蚁之附腥，其帜其画一大斗形，初非七星也。斗分五色，绣一联云：<br>&nbsp;&nbsp;　　青色斗，酒多益寿苍龙挹，沙满成兵青帝量。黄色斗，中央酌以大，四角量其同。赤色斗，火德始能盛远耀，离宫常自抱中虚。白色斗，要知天上秋回柄，不用人间日费金。黑色斗，统神工以维亥子，收积气而葆贞元。<br>&nbsp;&nbsp;　　慕炜谓小冠军使：“盍以弹击贼帜？吾亦射焉。”犷儿飞弹著黄斗下一贼。帜旋倒。炜发一矢著旗竿。甘君笑曰：<br>&nbsp;&nbsp;　　“是谓射旗先射竿者耶！”戒兵士勿轻进。慕炜恚，请率黔营敢死士十人冲贼寨，败则愿死。甘君听之。贼方施吕公车攻城，不虞数骑之入，黔兵以一当百，以十当千，如引泉于怒流之壑，投火于积苇之林，突如其来，莫之能御。黎斗师大骇，令无攻城，各倚斗门自守。慕炜等入寨中，不见一贼，大呼：“速去之，无为邪师算。”赤雾卷起，冲突不得出。雷电大作，炜与十人俱欲无生矣。顷之，雨雹如撒豆，甘君闻林中飞雹声，点头曰：“是得天之候也。”犷儿告曰：“彼特堧妖幻术耳，世治请破之。”嘘气为黄风，吹雹无影，二百余黔兵随甘君奋勇入。甘君左右射，明越继之。贼向未见敌，轰然而溃。慕炜等十人乘势斗出，贼死者几二千人。黎斗师仗剑大叱曰：“甘鼎自投铜斗中，宁可复活。乐世治虽能助虐，速之亡也。”果一铜斗下，将冒及甘君头顶。犷儿腾身上掣铜斗在手，揉之变为铜尺，飞击黎斗师，仍为黎掣去。犷儿詈曰：“假天女好为贼用，殊非人心，不闻智瞽一具仙骨，已扬尘于东海耶！弟子既为先导，其师岂宜后期，请不负上升之约耳。”<br>&nbsp;&nbsp;　　黎斗师大怒，捧一栲栳，底圆而盖方者，就中握黑粟盈把，化为铁弹。有光黝然，掷犷儿。即仰面仆地，急欲变化去。如束缚然。甘君自以二百余人退守故睢阳大营。黎斗师喝斗下力士缚犷儿进寨。一病叟扶杖前曰：“斗师虽缚此子，不能损其毫末，若释还汉营，以结其师李长脚，真良策也。设为人劫去，即有胆如斗，恐无颜为师矣。”黎视其叟，固刘渊也。乃笑而言曰：“无论吾不欲结李长脚，即李长脚之师刘元海至，吾亦缚而笞之。”叟大笑，以杖击犷儿头，喝曰：<br>&nbsp;&nbsp;　　亨利吉利，宾戏儒戏。小牛破鼻，小鸽折翅。尔师之师不尔弃，杖击毒龙治世治。<br>&nbsp;&nbsp;　　喝毕，一蛇从犷儿脑飞而去。犷儿遁归。黎即嗔曰：“元海无礼，视我为何如师耶？”投栲栳于地。叟复以杖击之，栲栳忽裂开，裹杖飞去，杳无踪。叟卧地不复动，有云下垂为青赤黄三色，隐隐闻地中金鼓声。黎自解其腰间绦束叟手足，曳之重千钧，殆不能举。才撒手间，天际下两剪刀分截黎之左右两手。黎大叫亦坠地，叟又以其绦缚无手人。黎之左右两手，各持一剪刀断其绦。黎从地跃起，腾入云中，而两手飞至，自续肩下。叟呼诸弟子：“寻取吾杖！”有两独足人舁杖至。臾化杖为蛇，骑而入杳冥矣。黎还，戒诸斗贼曰：“遁去之病叟，来护汉营。于我兵大不便，汝等无妄思攻战也。宜掣五色帜偃之。”<br>&nbsp;&nbsp;　　众应命，时寿州城中，初见黎斗师军中自乱，知甘君来援，击贼获胜，开城出兵应之。一无鼻人腰悬火药一，臂鸟机，乘劣驹，贾勇率数十壮士出。即石中丞随幕立功之广州丞柳皆木也。贼方掣帜时，为皆木鸟机所中。贼既毙，皆木得白色斗帜一面，作参军齄鼻声大呼曰：“斗帜柳掣，劳记豪杰。”壮士皆笑而鼓勇，夺五色斗帜无数。贼守黎戒，任其蹂躏而还。石中丞大悦，以眬达楚王云：<br>&nbsp;&nbsp;　　珏于国家，或比之玉石。窃以为卦之说，石主乎艮；字之原。玉生于王。艮不自主，而王实能生，待命则已皇然，感恩而尤惕若，固将矢石泐之愚衷，冀玉成之至道者矣。顷者寿州有半夜之警，斗贼驱万人而来，不宁不令，将恐将惧。贼渠黎亚瑜，不知何名，能合其众，龙虎韬随其毒手，方圆阵无有成心。其行也，如风师雨师，为之设旗而置鼓；其止也，若青女素女，为之□矢而戢戈。其谋也，捩天枢拗地纽不足为其诈；其斗也，絷水母鞭山神不足为其狂。其胜而不骄，败而不惧也，又若贲、获非健儿，白、韩非贤帅，而自师其私，以道为盗者。藉非以王之明，乞援甘鼎，恐无石不破，有玉并焚。此城危其形，我士惴其色，而寿者庸不至夭亡乎？春兮保不为秋杀乎？兹虽小捷，殆有全能，懦不胜诛，奋堪自赎，夺彼旱船有二，如楚之获吴也；献其妖旆若干，如汉之拔赵帜也。粤丞柳皆木，以文臣身先诸卒，实嘉乃勋。部将真速禄、贾威武，初遇贼自溃其师，当讨其罪。年月日，石珏笺上。<br>&nbsp;&nbsp;　　楚王方盼甘君捷音，而石中丞笺至。乃大喜，速逮真贾、之溃师者。注柳皆木功，颁上方四器赏，驰奏朝廷。益兵助甘鼎。适宫小使引甘君入谒，王迎入，执手慰劳。甘君曰：“贼自乱耳，鼎何能为？前所聘贤者都毛子，自以其友四人来，王试闻毛子之论也。”方召四人，鼎姑退。王送之宫门，迎见毛子，甘君揖而退。王延毛子入别殿，行师事礼。毛子答拜就坐。王问曰：“贼百倍于我师，其中头目不可悉数，何以今日歼一魁，而后日如此魁者二三人出耶？今月获一有名之魁，而后月无名之魁二三人出，转不能获耶？”毛子答曰：“天官家言斗有三，北斗酌量元气，南斗进退人才，陈天市中者斗斛也，贼祖张匜山人，为季汉张鲁之裔，融五斗为三斗，号则如因，实则自创。法北斗以酌量元气者为斗主人，法南斗以进退人才者为斗师傅，法中斗以陈天市斗斛者为斗粒民，伪主人有六，饰其貌者五倍，为三十六元气宰。伪师傅十八人，饰其貌者亦五倍，为一百八进退丞。伪粒民盈万及千者随师傅，盈百及十者随主人，法不记兵册，死者厚恤其家，故有增无减。其善战者多杂于粒民中，令人不可测，宜一魁而二三其形，有名魁不若无名之人矣。”王问曰：“贼中不见储胥，而转徙不饥。且于村落间施贫民食，何欤？”毛子答曰：“民间传贼为张道陵后，茅屋中瓣香奉之。一旦猝至，跣足献酒食，过于其父兄。乘势掠富室充馈敬，彼有余食，以给贫民，俾感其施惠。而忘其逆天也。”王问曰：“贼中木无兵械，官军出御，其锋镝殊不能胜，岂幻术耶？”毛子答曰：“非幻也，郧阳山中，昔春秋郧子之国，中通雍、梁，达荆、豫。啸聚之众，无代无之，贼之涵濡于是者，垂四十年。其间多中原亡命，莠民之区，虽日造五兵，神棨不能禁。自有土官以及封圻大吏，乌得知之而驱戮之哉。贼械诚利，官军何足当也？”王问曰：“先生何以策吾兵？”毛子答曰：“主兵乏策，但收乡兵，一则利夫给饷及官兵之半也，一则因其平日有杀贼之志也。不知其人行藏迥异乎兵，早晚皆可为贼。我中虚实，易为贼知，漏泄半由此辈。幸而贼当败，人人可以见功，乡兵固亦勇也，不幸而贼反相薄。人人束手无策，乡兵必先退避焉。乃悟杀贼为其虚号，而半饷不足以结其心也。请令秦、蜀、吴、宋诸节镇，各募精兵万人，糈帑维倍，其家特多存恤之典，防守疆索，勿出援，其数遭贼扰之地。设破斗兵纵横九营，各募精兵一千，兵得自置余丁二名，亦给正饷，功过同之。进左退右，出没不时，勿株守。夫然，兵有劳逸之异用，动静之殊方，而后定力能贞，邪氛易扫也。”王叹曰：“嗟乎？此破斗九营之兵，将安在哉？果其有之，不致今日之忧矣。”毛子曰：“此种兵将，固自难用，用之存乎其人，请赦天下斗很之犯，与夫盐徒矿徒，铸钱盗犊之人，及井邑大猾，山泽野豪，以胆力罹于法网者，责以湔洗自赎，富贵可图，必收奇效，然斯事也，激劝为功，非都元不能任。”王大奇其语，许奏行之。复问曰：“军中转饷维艰，前者大有戒心，朝议苦无善策，奈何？”毛子答曰：“是非用会子，不能多且速也。”王问“会子若何？”毛子曰：“即古时刀贝遗规，后乃变钞法，今天下皆贾场也。大贾在秦晋，其流暨东南海隅，中州固无论矣。苟用斯策，元所偕客卜又长，即其人也；彼拥资过千万，居王屋山下村墅中，长官无通刺者，其自刻高丽纸会子，西南夷中亦行之。且先令助饷，泉源既通，后给还之彼固忻然也。”王叹息曰：“尚有卜君，天下何难致太平哉。”因问四人所能，毛子答曰：“卜又长能用财，可使输兵食。师伏虎能用力，可使教神勇。冯轼能用智，可使布网罗。皇甫仲弓能用仁，可使行招抚。功成即退，俱不欲官，都元亦其志也。”<br>&nbsp;&nbsp;　　王召四人入宫，冯轼齿最尊，百十三岁，卜又长七十矣。师伏虎才三十，皇甫仲弓初冠耳。问其里居？又长固已知之，三人皆笑启曰：“大梁人，王圻内庶民也。”王将属以毛子所陈四事，馆四人于府中。毛子留议三日，辞还甘君营，则一叟据皋比坐。甘君及烛生诸人皆侍左右。毛子揖毕，叟命就旁坐，笑言曰：“都生天下士，何见之晚耶？”毛子曰：“大王竟出人间，不屑向天人间觅一小法轮，恐阴阳无所界画矣。如腐儒之疑信何？”叟曰：“仆不欲令人信，君不可令人疑，信仆者玄也，疑君则又玄矣。”毛子曰：“然则大王将疑元也！”叟曰：“然。”即向毛子面弹指者三，甘君大骇，视毛子一长柄麈麈尾耳。中作毛子笑声曰：“诸君见刘老师何往？”烛生辈审视皋比人，则已无有，但闻叟与毛子吃吃笑不止，其麈尾自移于皋比上。作人言曰：“诸君何不师事毛子？”犷儿迎进言曰：“事以刘老师之礼，则世治请前，起手闪一掣电，麈尾倏不见。”闻叟讥毛子曰：“都生不直吾小徒一电，抚辰纲安在乎？”犷儿忽倒地，化为匏瓜。内作犷儿语曰：“毛子乃欲刻画胡卢生哉！”<br>&nbsp;&nbsp;　　一跃自飞出，乐般哭曰：“何物都毛子，摄吾儿去。终身作无口匏，得无饥欲死？”化醇大笑，谓：“乐弟何戚戚也？”呼埰儿出，语以迷惑状。埰儿曰：“神仙能变化有情无情，真妃师尝以教我，固学焉而未成也。刚和尚藏神盒，亦能隐身以观变化真形，惜亦缴吾师矣。”甘君曰：“吾固知非修罗少主，不能了此幻影。”请庆喜出，告以故。喜出白罗巾于腰际，掷地喝曰：<br>&nbsp;&nbsp;　　一切虚无相，化为等等状。或蒙口耳鼻，不觉眼花放。无物乃无尘，生尘莫生障，一堇存，万□□丧。山河两戒在罗巾，请视天宫白人样。　　此巾覆地逾刻，有蠕蠕动者，则刘老师、都毛子、犷儿俱卧巾下，欠伸而起。喜向三人致惶恐意，携巾去之。刘老师曰：“菩萨之巾，可以笼罩太乙，况吾辈后天希圣者哉！”犷儿曰：“阿母无此设施，都先生必以老拳挫我，亦将受刘老师大杖矣。”毛子曰：“大王纵率其门徒以至，要不能胜元无妄之宗，元不忍忘夫游戏，而弃白求玄，乃为王子所狎侮耳。”周浮邱小语烛生曰：“吾见昴宿久离其宫，此间游戏人得毋是欤。”刘老师仰天而点头。矩儿亦告甘君曰：“儿尝识先生，似前生入直通明庐之日也，今两不复款曲矣！”手子径前执矩儿手曰：“翁媪俱无恙耶，且同了今因，不暇咨嗟往事。”于是幕客益重毛子，刘老师亦引为忘年交。司马季孙议曰：“我兵过少，御贼不能出，逐贼不能入，何以克济乎？”周浮邱曰：“以其数审之，当有益兵之事。”邬郁以粤裨将曹镇渠灌儿进谒，赍斛斯贺兰二侯书，甘君展之，谓矩儿曰：“汝夫妇又将行矣。”书云：<br>&nbsp;&nbsp;　　贵等至黔营，小武屡列妖阵挑战。谨守麾下无轻剿抚之说，静以镇之。朝廷以总帅新营兵不及千人，依楚藩请调粤兵之援黔者三千人，赴雎阳听用，并旧隶之曹镇渠灌儿，供帐前臂指，祈检点收之。此间黄苗耆定之功，杳无时日，亦不系三千粤卒有无也。惟闻员小夫人出身黄苗中，又术为小武所慑，郦真妃力荐之，愿员小军使夫妇偕来助战，则胜于三千人多矣。豫事□□，人言大讹。早建元功，以纾睿念，幸甚。　　甘君以书示诸公。毛子喜曰：“就三千人中择其尤者，请师伏虎教之，接应九营，可敌数万人矣。且黔饷新为蔡小武所劫，荆湖皆不及协济，卜又长以百万会子付我，转与小军使挈往，亦权宜之用也。”刘老师曰：“善乎毛生，有八面之因应，无方隅之滞留，酌之以其源也，量之以其器也！才岂在三代下乎？”矩儿自受会子付璜儿，夫妇拜辞甘君，赴黔营，由荆襄荒僻路。璜儿曰：“此行也，去常服，易村装。毋为斗贼窥，致有劫斗。”矩儿然之。<br>&nbsp;&nbsp;　　行数日至襄郧岐途，投小家宿。一老妪持门户，问其姓名，答曰：“我嫠也，有儿成性，少不耕读，好食异味，从斗师杓先生游，传适口之术，字之曰生心弟子，我听其所为，不恃孝养久矣。汝夫妇日暮安之？就我半椽舍淹一夕，幸勿令生心盗知之。”矩儿曰：“阿姥能容假榻者，吾夫妇不敢忘戒也。”其妪自食毕，初更闻剥啄声，妪自启户延数人入，觅寝所，作鼾声。矩儿潜出舍后，隐短棂间窥室内，见两文士，一紫毡服，一黑毡服，各携一行囊。若授徒研席间物，一下坐者深目喙，疑即生心盗矣。闻紫毡服者曰：“吾两人皆郧人，代业儒，将投斗师招摇先生，东道人可能先容乎？”生心曰：“招摇先生，近得心疾，好杀人，不如吾师杓先生。”黑毡服者曰：“我有家藏秘书，将献斗主人，不识邀鉴纳否？”生心□然曰：“公自谓秘书，斗主人喷饭矣！”试问三十六宫中，何书不秘，而采三家村学究之书以为秘哉，夫献书固不如献册矣！”两生问曰：“何册可献？”答曰：“村庄富户名册，得之呈送，乃蒙上赏也。吾有家酝，客能饮乎？”两生辞曰：“昨夜吾两人梦皆恶，不成眠。今夕当索快意一觉，何心斗酒耶？”生心即骈二指，向一人喝曰：“汝卧左；”又向一人喝曰：“汝卧右。”<br>&nbsp;&nbsp;　　两生自解衣卧两处，袒腹露脐，目瞪上视而无语。生心自支铁镬于前，下炽白炭，从腰间出利刃如雪，刳两生腹，取心肺捧而出，跳掷不已。置镬侧，取芝麻酱一碗，杂辛料甘料诸味倾镬中，提两心肺下之。作燔炙声，腥达户外。有顷，出绿酒佐食，引铜箸尽嚼之，回视两躯，尚翕然动。矩儿大怒，掣铜椎入击。生心大叫，脑裂而绝。翻黑毡服者囊中秘书，乃河图十遁。大诧曰：“此吾父为外翁手录者，安得入俗儒手。”取锦囊藏之，潜入内告璜儿，将与遁迹矣。璜儿曰：“不可，杀其子，不忍欺其母，我呼告之。”急唤老妪醒，视其子死所。妪从容欠伸起，出庭户，见两客无心，其子裂脑，鼓掌称快曰：“生心盗不能复生脑乎？”向矩儿夫妇拜，径出门去。<br>&nbsp;&nbsp;　　天将明矣，乌知其所之，矩儿夫妇行山谷中，道路多荆棘，璜儿曰：“若是其足茧也，何勿用阿婆行地锦，逸获之功较多。”矩儿曰：“吾岂忘诸，直不敢贪母氏之成劳耳，汝以慧形人之愚乎？”就地铺锦，携手登其上。一日行三程，迥出云外，竟达黔营。见斛斯、贺兰两上公，为甘君致谢。木兰迎出，谓：“弟妹何契阔也。”贺兰视璜儿，光泽莹宇，一空言思，颇动颜色。斛斯急解词曰：“漳南郡公未见广寒宫中人，宜自惭而色战矣。然麻姑神人，愿无以背痒受鞭也。”木兰曰：“惊鸿游龙，自才士形容之而已，于甄逸女何有焉。”矩儿曰：“姊太谑，视弟为袁熙可乎？”玛知古以灭火真人书至，是寄针、砭二师及知古密札也。斛斯展阅大惊，书云：　　昔冯盎碑下之物，以九首分二躯，降生交王妃腹中，六首者名馗具，三首者名馗形。交王死，馗具八岁立，十二年而殂。馗形立，娄万赤复出山，化其盲僧形为美男子。自云年十八，以五年长当为王者师，馗形与之语，大悦。拜万赤为丞相，尚以王之第四姑，号曰太驸丞。夫万赤既得志，必复吾仇，先剪吾之兄弟手足，若玛及针、砭即其人也。黄苗蔡小武，新向馗形乞神兵相援，暗指太驸丞也。万赤早晚来，君三人先受其，归真返本者，不一其宗。吾与刘老师，遥相望而不能援。如何如何？飞鸟来讯。　　是书乃南海丹雀衔至者，故末语云云。玛知古曰：“吾前夜展镜，见小武苗寨后，创立十二神词，号中虚宫，系以子及亥名目，殆将供养娄万赤矣。”针砭二师曰：“中虚则火中藏水，妖师近日揣摩至精，迹用特幻，岂吾辈智力所能胜哉？”木兰曰：“我自与弟妹保护国家贵公，二师何不挈玛师潜踪唫钺江深处，此水应坎象。先天孕中满之火，可以立命，俟刘老师南还，则凶灾当尽消释也。”斛斯曰：“若事有反覆，仆愿身先士卒，攻贼而死，亦无惧焉！”贺兰曰：“闽国公天子腹心也。观武人，于圣躬如手之有臂，足之有胫，胫与臂断可续治，腹心不宜损亏。”悬大□弓，挈矢一壶，持丈□枪，腰别藏八十婺铜鞭二，骑黄马自出。张许两都督谏曰：“二公皆未可轻身出，挫国威。某二人先不与金大都督死六畜阵中，继不随李节相死闽海。今而死亦晚矣。请为二公先，率滇粤兵万人直蹴黄苗诸寨。”斛斯自引贺兰神策兵平岛有功者千人，出黄苗背。矩儿夫妇及木兰拥护之，求旃张弓脰居守。<br>&nbsp;&nbsp;　　大师已出，蔡小武遣苗卒下战书，旃与弓脰大骂：“逆苗何狂悖乃尔！”斩其人，以书系颈侧，悬戟门。玛知古偕针砭二师去唫钺江边，潜以镜照，见小武引十二火神列阵，悬一榜曰“六六冰炭之图”。贺兰一骑冲进，发大羽箭射午位火神，应弦立毙。一金幞头少年，台上掣未旗者，怒曰：“不惧死汉囚，敢伤太驸丞之弟子，知其为娄万赤也。”知古暗击镜背，喃喃作咒声。万赤自台上下坠。贺兰引枪刺之，亦坠马下。黄苗兵围之，贺兰大呼步战。出铜鞭击杀一人，跃上其马，冲出火阵，竟无能害之。<br>&nbsp;&nbsp;　　洛钟自欲应铜山，何日长歌壮士还。<br>&nbsp;&nbsp;　　岂竟锡龟无一策，徒劳功狗有重□。<br>&nbsp;&nbsp;　　证来外道辟支果，填得新词《菩萨蛮》。<br>&nbsp;&nbsp;　　自是墨兵余杀劫，阿婆微破冻梨颜。<br>&nbsp;&nbsp;　　紫衫氏诠曰：　　生心之为言性也，性善则入为圣，性恶则出为狂。生心之盗，乱者之所凭而为梗，即治者之所藉以转机也。史氏于荆棘满林，烟尘弥望之际，逗出生心盗，示人以明心见性，则乱庶遄已。既生己之心，何以啖人之心也？曰：“不能息焰于己之心，未免垂涎于人之心，故克念为难也。”<br>&nbsp;&nbsp;　　生者盗心，啖者儒心，理既不容并立，以生心之盗，啖俗儒之心，机亦有以相因。<br>&nbsp;&nbsp;　　隋末麻叔谋啖小儿之肉，朱粲啖朋友之心，人道之厄也。太平之年，宜不应有此。曰，俗儒之召灾酿变也久矣。生心害政，亟当以生心之盗啖之，曰竟啖，尽之之词，愚者所骇，智者所忻，斯时竟有斯事则可骇，斯事竟及斯人则可忻也。<br>						