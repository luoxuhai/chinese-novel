

						&nbsp;&nbsp;　　见其发秃，每思参政鱼头；笑则唇翻，遂谓公孙虿尾。不信相公之虱，腹最轮□；徒闻主簿之虫，背俱芒刺。<br>&nbsp;&nbsp;　　承隩、炜言曰：“王所恃者鲜帅也，不闻噩王之堧师乎？能布雷阵，击遁汉营砭针二师，非特土蚓之擒水族，土牛之□军门，依傍邪宗，刻画诡技也。然而臂不能保乃逃其身，鲜帅遍体摧残，而身尚桎梏，则诛无所逃也。王其访之？”艎骇且惧曰：“鲜帅虽未还，其法绝地通天，孰得而拘囚之，一困至此。”两人笑曰：“王徒信心不过，不屑阙疑，恐汉营无能者，何不与屡败来奔之亲家计之？”艎知其诮噩，且侵已也。适噩出，揖两人曰：“吾舅分手，弃之如遗。公主曷归，不我恤矣！”承隩洒泪曰：“以待大王之归汉耳，吾妹肯事他人哉！”噩亦泣，艎平日性善疑，至是叹曰：“亲家夫人，为亲家归汉；吾之大帅，为亲家死汉，归者义不忍忘，则死者冤无可诉矣。伤哉！”噩曰：“亲家不忍于其将，而谓吾忍于其妻乎？”隩惭甚，转讪笑曰：“子女为人所戮，曾未一图报，而恋恋于出奔之妇人，信乎愚不可及！”噩曰：“国破家亡，非愚不至此，不识亲家能无恙耶？杀人用兽，虽猛何为，大帅所树之风声，不过尔尔，想时事亦可知矣。”艎怒曰：“吾家国尚存，无惑乎人之以败亡骄我，竟使同尽，亦非归汉之夫不先妻者，所可同轨而并驱也。夫穷蹙来归。诚重以乐王之请，吾自念吾女，因痛其夫，至亲家之情，则无如虎视山庄，争而不让之故事耳，忍相容乎？”噩大愤，苗人有试马者，取其鞭跃而上，出帐外曰：“走死不合投无道之亲。”艎拱手送曰：“逃生宁徒作丧家之狗？”承隩炜劝曰：“混茫之世，半是空花；蛮触之场，谁为乐土。大王去兹适彼，未审定居，由昔视今，都遭奇困，方当寄之辕下，喘以图安；何复行于淖中，号而及难。”噩曰：“舅谓弥天著焰，有翼难飞；裂地成涛，无鳞不没。然吾盱衡已久，窜徙何常。誓将托迹黄公，殉居官之五瘴；倾心黑子，甘受苦以三途。由是而之焉。不知其死所，实为世快，不令卿悲。”<br>&nbsp;&nbsp;　　遂策马径去。不十里，道逢乐般，各下马。般问：“何往？”噩告以“将投黄苗蚺王，如不相纳，则投黑苗王耳。”般曰：“艎王固无成，不留大王以自固，鲜椰子果堪恃耶？”噩曰：“鲜已就擒，艎立待毙，王何必更通青黑之好？”般曰：“彼如是其待至戚也，吾固将报之。”噩挥泪自投黄苗，般返青苗营。见承隩炜笑曰：“两君将以败噩之道败艎耶？”两人曰：“噩王见吾等而过悲，主人遽有责言，遂致拂衣去。或迁其怒，当榜我两人，愿君策救也。先是待命三日，未呼入，恐目前且不测矣。”<br>&nbsp;&nbsp;　　是日，艎果命健苗缚两人进，掷之阶下，艎责曰：“无端而进艳妻，何故而为降将？悲词而间我戚好，危论以长彼寇仇。在汉逞奸，于苗流毒，可分割也，其立鞭之！”健卒将施楚，或报乐般还。呼使坐，问曰：“始王父子以鲜帅言，往家为吾连兵，王子何往哉？而吾帅为汉将所拘，殊无生望矣。故吾处置二囚以消其积懑。”般曰：“中途失吾子，当有神人招之，第不久自返，二囚从汉营来，将怂恿吾王以求富贵，兵戈之时，无赖人往往有此想，与其挞而诛之，无宁留其一，遣其一，能出鲜帅于厄，吾计未疏也。”艎憬然悟，命停鞭，问：“孰往汉营。致归鲜帅之辞？孰在吾营，坐激噩王之罪？”承隩曰：“我非苟活，请即归。”炜曰：“我实无能，愿为质。”艎遂留炜而遣承隩。还问乐般曰：“郙王其助我乎？”对曰：“彼自攻黔州，甘总帅来援，此一战也，成败之机决焉，求助之不暇而何乃助人也。”艎曰：“然则绝我乎？”对曰：“诸苗各不相顾，乃汉之利也，我无策而弃噩王，为他邦所不齿，郙王有雄心者，肯蹈我之覆辙，而视我为噩王乎？”艎曰：“勿助勿绝，吾能自守亦不惧，此时我兵畏汉将如真虎，彼视我兵为真羊，行就吞噬矣。能无惧乎？”般出所记童谣示艎云：<br>&nbsp;&nbsp;　　当静当静，红花入靛青不定。火龙无明两目病，佩韦火人刃其颈，草长东门鱼骨净。<br>&nbsp;&nbsp;　　艎谛审移时，乃曰：“青不定者。分明指吾不成为靛也。中二语不易解，草长东门，又似青青者仍旺矣。”般曰：“占繇惟左氏浮夸，乃至句描字绘，无不奇应，谣言何足深察？”且又有谣云：<br>&nbsp;&nbsp;　　不默不默，鼓犵声声应泽国。九鸟还遭四熊食，亥土仍为卯木狫，报道黠奴休吐墨。”<br>&nbsp;&nbsp;　　艎不解，般曰：“以愚测之，‘不默者’黑不大也。次句是其姓名，以下未详，末句似言黑未必吉，且旋归土也。”艎曰：“数已定矣，我虽无外援，亦当自为备。”一日承隩至，述司马季孙语，椰子之传艎王者，尚有山陵阵，俟其演完而吾不能破，便脱椰子归耳。艎大喜曰：“吾始者不宜过怯，能事遂忘，今汉将启之。其必鲜帅之大扬吾威矣。”乃出纸旗七，分苗兵为八门，而虚其一处，命般守内营，炜执戟侍左右，谓炜曰：“此阵不捷，汝亦自归。若汉兵败，论功以汝为首。”炜致谢。　　汉营见布阵奇诡，以告于正参。木兰及矩儿犷儿皆出视，正参曰：“八阵而少一旗何也？”木兰曰：“无旗处即是死门，山陵皆以水为根，此门水源所出，实生山陵，故以彼之生地，为我之死地。”矩儿曰：“然则弟先跃入，非置之死地而后生乎？”正参曰：“小将军神勇，必能先入此门，幸即卧地为伏，伺妖物之出，因而击之，阵自乱矣。”矩儿自去，木兰入休门，犷儿入惊门。艎呼乌一声，四天忽下黄雪，不见苗卒一人。雪中走碎珠，融结为山陵，汉兵皆没其内。矩儿所卧之地，其下蠕蠕动，两物有翅足无头目，初如箕，出地渐大，飞起作裂帛声。即发二矢连毙之，余不复起。木兰犷儿陷山中，俱诵解咒，仅以身出。艎立处无雪，复呼乌如前，有大雕如车轮下啄，将士头脑尽破，餐血髓焉。炜大惊，问艎曰：“王何术之神耶？”艎笑曰：“非真也！”探怀中出画雕将复放。炜出不意，抽戟刺其喉透之。艎倒地，状如青狼。术已破，雪山忽解，若土崩之声。汉兵鼓勇，歼苗卒过半，降者尚万余人，为首则噩王儿妇汕妮，为萨剌之妻，余皆红苗之人改衣甲者也。慕炜以艎逦首归献，犷儿虑其父不武，为汉兵所误及，变大乌，飞乐王侧伺之。果有飞矢蝗集，鼓翼扇之，矢堕地。般知乌异，跨之起，腾归汉营。矩儿呼曰：“弟可谓慈乌反哺也！”般见犷儿复其形，徐吟曰：<br>&nbsp;&nbsp;　　汉将作仙苗作孽，天人骑鹤我骑乌。<br>&nbsp;&nbsp;　　不曾翼子歌丰芑，自有家禽特地殊。<br>&nbsp;&nbsp;　　木兰呼巨雷五，震鲜椰子于槛中，土兽之骨，殆同于煨□□矣。正参使常越以捷报总帅，上诸将功。总帅手书慰藉，兼调援兵云：<br>&nbsp;&nbsp;　　天女之擒鲜妖，如东汉昆阳之战，戮长人巨毋霸矣。硞眊于此时束身归命，则杀之不祥，留之为患，诚使抚剿两途，俱不能尽善。正参激使为山陵之阵，而后贼之计蹙。吾之智长，无论我兵遂胜，即败矣，犹将复之。慕炜居其肘腋，获彼头颅，旷世奇功，惟丈夫所树立，不其伟哉。乐王父子，设谋宣力，虽韬发六丁之秘，遁穷五岳之形，恐未足以语此。三女饵妖，矩儿陷阵，与杜进士之履险，金军门之殁宁，皆生而与国俱荣，死不与苗同尽者也。苗妇汕妮，给事庆喜，合意守雌，免于夜哭。且虚号妇姑，必无勃溪矣。降苗万余人，再投而归汉，历艰辛，须就链达，可简其精壮数千，以实吾旅，余则安插江苗故寨，分用其尤统之，庶无反侧。夫青苗之役，吾将入告帝廷。论功行赏，而黑苗之事，莫棘手于此时，正参其率全师以当一面。犹恐枋头败绩，桓宣武竟难为情；北邙合围，史思明不知所惧。岂非千虑之得失。智愚亦同尽耶。军中事多怪而言不经，状委蛇则以为生，凿混沌又疑其死，戾气之乘，待阳和而始除也。故不欲传疑以惊逖听，援兵分三进，乐王父子先之，正参与天女次之，李节使以矩儿及四女，杜承犵慕炜又次之。常越沙明邬郁，前后杂探不以次。<br>&nbsp;&nbsp;　　季孙谓李节使曰：“总帅忧尽于书，兵事有不可终日之势。请依次赴援，谨如来令。”乐王父子先行。犷儿问曰：“黑苗何恶，而总帅疾痛之深也！”般曰：“向未尝与儿数典，则五苗之谱牒，何自知之？我家姓氏，显于春秋，封号荣于七国，及迈种德于吾，为西川文学，非真白苗之裔，香火廪君者也。若黄苗以死鹿瘗白茅下，经岁复生，与水精合而孕育，遂有人种，其女多夭，其男多寿，人家建尘鹿祠云，青苗则草木之怪，变女子以交于土狗而生，代为妖邪所凭，如莎鸡蟋蟀，一物而名随时异矣。红苗乃赤蛤蟆化人与虹精媾，既生子，虹精以法压蛤蟆于井，越数传而至青气之父，为野人所诛锄。青气十岁，报父仇而自立，红苗附之。黑苗之先，即唐尧时洞庭之修蛇，被斩而骨为邱陵，其魂郁结于大泽之滨，附穴居氵㸒狐，遂强使交而有子，上世常以三十岁为人，过此则变蛇相，托于巫者。塑蛇神形，置野庙，居人入山者，辄祀豕蹄，为其家捍水火盗贼之患，又五世而子孙为人后，不复蛇相，潜约村寨，自长其地，在楚者曰乌鬼。祠蛇祖，少陵诗所谓‘家家养乌鬼’是也。别派在粤者曰蛋人，明乎人而蛇蛋所出，在滇者曰黑爨晋，时爨氏为南蛮太守。曾入朝，其部滋大，今郙艅又修蛇骨中之蛆，化为巨鬼，感运而起，欲与代兴者，总帅而能无惧乎？”犷儿曰：“阿父前在黑苗中，见其兵将矣。易穷者鬼之变态，难测者苗之幻情，能以情饵苗，亦可以态摄鬼也。”般曰：“彼所恃者，金银铜铁锡五魔，以其伪妃鸠盘弧领之。号曰铅母，先不肯援艎逦，即五魔倡其说，而鸠立主之。且其魔善以耳听，远及百里，只如床下之蚁，总帅机虽密，如属垣何？”犷儿曰：“听主于收，金之用也。”时父子就野帐宿，闻空中语曰：　　甘鼎命恶，三日被缚。桑涬运枯，同时为俘。乐般趁夜光，犷儿弃刀枪，迎取半天罴大王。<br>&nbsp;&nbsp;　　犷儿急起，随般出帐外视之，白光如银河，下垂至地，则草木尽然火。父子鞠躬屏息以伺其神，仰见光中立一巨人，吹气作火炬，照耀其身，遍体若漆，大吼曰：“尔耶儿识余谁某耶？”般曰：“罴大王！”其神怒，喷炬下焚，将及般头面。犷儿呼曰：“老罴安敢凌阿父哉？”伏弩十二并发，炬随灭。神益怒，叱咤曰：“小儿竟破吾未济之火水，顽哉！”伸一足蹴地，般父子俱陷。将及泉，犷儿握父手咒曰：<br>&nbsp;&nbsp;　　戒涌水，勿些子，浸仙官者地灵死。<br>&nbsp;&nbsp;　　遂有物旁穿一孔，得负于背，飞而出，指道旁树，化小屋一椽，置般坐其下。犷儿拔神剑斫神足，神笑曰：“小儿太憨，吾足岂如哑喻之臂，而可割耶？”出一手撮犷儿顶发，竟提起。犷儿急变为异色猫。神即纳之袖中，猫不能遁。呼曰：“闷闷，盍出我而处置之。”神又笑曰：“我更无别法处置儿也，闷而不已，可变为’中虱耳。”掷猫地下。犷儿启曰：“非敢抗天人，吾父子不解称谓，窘辱之何为也哉？”神曰：“汝师且呼我为能火四天王，汝父子乃质而言之，敢为直斥也。”犷儿谢曰：“诚苦不知，天王善于真人，何复欺其弟子？”神又曰：“憨儿，甘鼎见吾，皮骨当自裂。故显形于中途，待汝父子虔致也，吾以汝师约，来灭鸠盘弧，惟鏖战既酣，恐不免惊死人畜，当得愆尤，甘鼎何以忏我。”犷儿曰：“功成后，令于军中，勿搜山，勿猎野何如？”神悦曰：“果尔，吾岂拯人之急，而故有难色者哉。”白光忽敛，巨人杳然，大风雨及晓。犷儿以手指小屋仍化为树，父子还话帐中，般曰：“令兵士赴大营，吾父子间道去，稍不张皇，冀有所访。”犷儿称是，入山行过小墟市，酒旗开处，饮者若狂。犷儿请入憩，见堂东隅一人弹琵琶，唱黔中里曲，坐而倾耳者将百人，唱《寄生草》云：<br>&nbsp;&nbsp;　　列辟安天下，群苗自一家。募兵不给村人价，招降反被蛮人骂。搜山不顾逃人怕，只希图勒碑塞上姓名真，谁知道悬竿城下头颅假。<br>&nbsp;&nbsp;　　曲未终，一人拍案叫曰：“官兵如是，苗安得平？”众人皆病此人多言，将逐之出。犷儿亟告其父曰：“此人形容，疑即明副参也，何为在坐？”般于人丛中曳出现之，果化醇矣。问：“一兄何以闻歌而大声疾呼？且又何暇有旗亭之兴？”化醇曰：“吾弟不知大营之事乎？前者黑苗索战，总帅与从事登小山觇其军容，立马之次，随地泛水银，上涌数尺，人马皆为裹去。玛大师视镜中，知总帅与从事为鸠妇所陷，置之铅母穴中而实不能害，吾不得已，纵步独行，访贤父子而告以危状耳。”犷儿曰：“虽危不足虑，儿自奔救。阿父从副参缓还。”即飞去。化醇与般共坐，听琵琶曲终，酒人轰然散尽。两人呼琵琶客与酌，其人忻然至。询其里居姓名，答曰：“故南燕人，因随羊三尹宦于湖南，移家播州，身为葛天民，以技为字，又号葛琵琶也。”两人见其腹大，谓曰：“应有无数正变宫徵之音，蟠结乎其中，硕大且膨者，斯之谓乐府矣。有是腹者，名琵琶也固宜。”天民笑曰：“此中与其为赤心，毋宁为鳞甲，仆每忧思感喟，有不释然于今日用兵之师武臣者，辄制北调数阕，借琵琶以激发之，平生炼习武事，能以毫尖利锋钩刺人，百不失一，惜知己之希也，无试以功者，而曰吾锋可用，纵非诳世，信者谁乎？”化醇曰：“我等实甘总帅之幕官，君能以琵琶剑术从我游乎？似不虚此大肚皮中好肝胆也。”天民再拜曰：“君苟以青眼相属，琵琶腹安知负人乎？”般曰：“一兄得怀智，洵可贺矣。”于是葛天民为化醇门下士，归汉营焉。<br>&nbsp;&nbsp;　　玛知古见乐般问曰：“途中有骇遇否？”般曰：“何以知之？”知古曰：“千里之形，无日不镜，尚不能获主帅于未事之先，致有三日困，王子闻而往救，适应其期，罴大王之来，我军宜避。盖以火销金，顺布之功固奇；以水济火，逆行之力尤猛。不待总帅还先退屯三十里可也。”又私问化醇曰：“副参之后伊何人？”化醇以所得士告，知古曰：“呜呼！噫嘻！今而后或予毒也已，宜谨严于夜，俟两□室至，则无忧矣。”化醇诺之。<br>&nbsp;&nbsp;　　司马季孙至营，告乐般曰：“王子大能了事，知总帅被陷，遣日游神奔告于天女，邀以半途相助。故天女往而吾始来，机警谁能似也？”知古以退屯之计告，季孙乃下令曰：“总帅已出险，驻三十里外诱黑苗。”将士移营无敢迟者。才立营毕，木兰犷儿果以此时随总帅从事还，季孙亦不自解其何以暗合也。众将见总帅，喜极出涕。甘君奏于朝，自请贬秩云：<br>&nbsp;&nbsp;　　臣鼎走噩青气，戮硞眊，屡奉温语慰劳，将贪天之功，付史馆记载，臣不禁汗流心栗。与诸将士激勇励忠，以求荡平逆命之徒，为疥癞小民，除死肌而动生脉，则九重焦虑，稍冀万一之可宽。乃臣罔戒于心，勿惧于事，轻身窥贼，为苗妇鸠盘弧所欺，无端地出水银，将以臣为齑粉，与从事桑涬，幽于铅穴，臣当死而不死，负国家也。而小冠军使臣乐世治，偕敕封天女臣郦仲离，突入铅穴中，神明变通，鼓荡灵气，七十二斧凿以破铅，一百八珠玑以投穴，又复扫当垆之魅，擒入冶之妖，穴漏铅霏，而臣与涬获返。臣之不当生而竟生，辱三军也。乞如季汉故事，军师亮贬秩三级以观后效，如再有折挫，何颜齿上方之剑？臣命世治仲离等，先寸磔臣以令苗境，不当更有哓哓请罪之事矣。臣鼎死罪谨奏。<br>&nbsp;&nbsp;　　季孙叹曰：“总帅真有诸葛君名士风，不特步趋前人而已。”乐般谓犷儿曰：“罴大王如何灭妖鬼，儿其往觇。”木兰亦呼矩儿曰：“彼可往，吾姊弟亦可往。”矩儿曰：“吾不能飞腾，须踏剩锦，便得三人行也。”一时俱去。犷儿曰：“我先候老罴而激之，木兰矩儿倚云而待。”犷儿变为苗卒，见鸠妇指挥五魔曰：“甘鼎逃去，助恶者方来，未可测也，诸帅盍偃息以诱之？”金魔请曰：“某黄金曾铸无字印，能夺天神之聪明，若伏印于土中，而摄之入土，将安逃乎？”铁魔曰：“某黑金曾锤无常链，能降天狱之烦恼，若置链于水中，而引之入水，亦易获也。”银魔亦曰：“某赤金曾熔脱底瓮，能收人海之精爽，若埋瓮于火中，而延之就火，不易尽耶。”铜锡二魔亦曰：“某青金某白金，或称为井，或号为山，可以淆变合之源，杂刚柔之气。若井移树底，山隐剑头而互扰之，迷复之凶，不难见耳。”鸠妇所捧铅母，黑而光明，以之点画四旁，日月东西，而一营皆暗。犷儿急飞起，见大水汩汩，如潮之来。罴大王坐水上呼曰：“憨儿何为复相迓耶？”犷儿曰：“鸠妇知天王将至，遣其党四伏而潜絷之，敢以告。”罴大吼曰：“是何言，儿从我坐，观我之威。”言讫，水益泛滥，延及山村，尽化为烈火，所过无余烬。及黑苗营，水渐缩，火亦柔焉。犷儿跃起，与木兰矩儿并立云际。木兰袖出一草蛇投水中。罴捕之，食指为蛇所刺，呼曰：“何妖之来，使草噬我？”犷儿遥答曰：“吾汉营中天女狡狯之术，天王何容心哉！”罴责曰：“不以术他试而戏老夫耶！然借尔戏具，亦正无不可。”乃捉蛇吞之，复吐出为千百蛇搅苗寨。鸠妇勿能忍，捧铅母收蛇，只如菰蒲之断叶耳。五魔各出秘物相饵，罴见大树横路，钩之以足，遂露铜井，蒸气刺罴鼻，喷嚏落井中，声如雷。铜魔之死躯上浮，而井不见。又见半截剑插地，以手力拔，随现小山，乃锡箔所成，旁裂石髓，触手则肉烂。罴以气呵之，山竟灰飞，锡魔亦烟灭。旋渡水行，有巨链牵其身，束缚成茧。罴殊不耐，溺火丈余，熔巨链辄断。银魔跪拜乞命，因而锁系之以付天狱，稍倦欲憩，道旁见大瓮一，将容百余石。罴初不措意，不觉涌身入，竟堕入海。海中出阴火，蹴之乃尽尘沙，万人俱陷，有将灭顶者，有及腰脊者，仅没其踝骨。则寥寥无几人。罴笑曰：“愚砝，恐沉溺死，无人救耳。”忽有介士吆喝云：“贝令公来，野人宜避。”罴视令公，白面紫髯，两手各持一戈，壮士横十戈，如欲战斗，谓罴曰：“君野人，胡蹈死地，降我犹不失为平仲御者，足高气扬也。”罴曰：“吾视尔奴，横行海上，虽倦不能寝其皮，虽饥不能食其肉矣。”贝令公微哂曰：“君已入瓮，虽健者其可出耶。”命在旁壮士，以十戈攻罴，而身倚两戈督战。罴两手搏沙为一大钱掷空中，群戈为钱孔所收纳，十壮士皆败。贝令公自挥两戈，罴夺而藸之如折笋，贝令公逃，罴将上腾，瓮有盖如圆笠，爰挺其身，横丈余，纵倍之。瓮之长短大小悉与为附，不得已，役射工虫无数，以矢穿瓮得万千孔。罴啮舌出血水，洒瓮若骤雨。闻天边鬼哭云：“守死且破家矣。”瓮破裂作冰介文，银魔但闭目不语。罴将执之，化赤鼠百余头奔走。罴又蹙口作啸声，水随足涌，地中见四方物出，黄色映射，逼近罴身，竟不能转侧，移时始见大斛悬半天。犷儿呼曰：“天王而为天印所钤耶？”罴答曰：“斯印也，勋名中人为所笼罩，于我何有焉。”急以头撞其印，印裂为四，砌罴于其中。罴拔颈毛变四木击之，忽驾黄虬一天官，停于中央，谓罴曰：“汝以为于印无缘乎？能火四天王之封号，非此印不能下矣。”罴曰：“印以颁赏，非示罚也，吾受赏不受罚者，而困我若此。岂天心哉！”驾火轮逐黄虬，天官拂袖径去。金魔从后言曰：“老罴虽当道，吾富贵自在也。”遁无影。<br>&nbsp;&nbsp;　　鸠盘弧见五魔无功，倾铅母丹三十六布六方，为六六之阵。罴火轮无焰，盖铅母吸水如辘轳，水已竭，火遂亡也。罴仰天欷歔者七，则摩天巨刃，若有人悬之天上者，铅母三十六，各作呦呦声。刃下而横扫，鸠妇捧铅母立乎其上，呼军中曰：“归语大王，妾以死报矣。”水为飞瀑，火若炎冈，黑苗歼且尽，郙艅痛鸠盘弧之死，披发复巨鬼形，投乌蛮江云。罴谓犷儿曰：“告甘鼎，为予忏业。”遂腾空去。乐般曰：“黑苗之童谣，九鸟四罴一语验矣。然郙艅虽遁，尚恐招邀报怨之徒，周防之不可以已。”有来告者云：“第三进李节使杜承隩，为瑶人所劫。矩儿慕炜及四女分道求之，故至今未至也。”玛知古曰：“后至即亦无妨，副参梦恶卧病，此时当愈矣。盍视之？”总帅如犷儿所请，为罴神忏业，命木兰犷儿，往援矩儿及四女。知古与烛生季孙般，入化醇室，病已痊可，化醇曰：“埰儿等料不至陷贼中，诸友视吾，适黑苗事稍蒇，正吾辈雅歌投壶之时，葛琵琶聊佐小饮，总帅岂不谓然乎？”烛生曰：“吾昨夜占爻需于酒食，正今日事也。而副参或不宜者何欤。”化醇曰：“卜昼而不卜夜，则新愈者无患矣。”知古颔之。有顷，总帅亦至，曰：“琵琶新声，不宜弹旧曲，请为阄，拈一人填词调，以谱曲而歌之何如？”于是为六词调阄，拈得《望江南》小令六首，为六人阄。玛知古拈实，曰：“吾徒能外邦之竞响，而辄仿中土之谐音，妄嗤画壁之奴，雅效吹篪之婢，诚贻戚也，岂用长乎？”遂填词云：<br>&nbsp;&nbsp;　　蛮荒地，有盗竟如毛。少喜城头鸣鼓角，多疑木末隐弓刀，汗雨洒征袍。<br>&nbsp;&nbsp;　　芟夷事，天以属将军。一路猖神归逝水，千年瘴母扫浮云，不独战书勋。<br>&nbsp;&nbsp;　　从征者，仿佛是仙班。特遣星精安日角，都将月魄付云鬟。骇绝五溪蛮。<br>&nbsp;&nbsp;　　惊人事，不要纪凌烟。神将特骄由客荐，蠔儿能戏得师传，短李故真仙。<br>&nbsp;&nbsp;　　青苗死，犹道黑苗生。始赖耿恭为汉将，终愁孟获借蛮兵，歧路好分明。<br>&nbsp;&nbsp;　　吾徒饮，兴尽各加餐。露布有才应疾作，琵琶无怨莫轻弹，何处判悲欢。<br>&nbsp;&nbsp;　　填毕，以付天民，词既清新，弹亦凄切。化醇属五人饮，总帅复与四人还酌化醇，并赐天民酒。置琵琶于几，立饮告尽。还献爵于主客，总帅谓烛生曰：“今兹之饮，何如鸭子澳中，定针墟上，吾与从事及二溜，行令作歌乎？”烛生曰：“前者令主乎俚，歌从其泛。今在师中，殊谨于纪律矣。”总帅曰：“尔时二溜，亦甚得雅趣。”呼常越沙明入，各酌数觥，复溯前兴。二人并举杯上总帅曰：“海滨会饮，弥罄其欢，帐下分醪，益荣所遇也。”季孙亦起酌曰：“万里桥边之对饮，不过两人，斯则泛五红莲，依一绿渚，叨陪雅集，靡佐肤功，鱼鱼鹿鹿之几年，转瞬已成今昔，始叹酒人陈迹，前不厌少，后不患多矣。”总帅酬之，化醇谓般曰：“始吾与弟宴于王宫，命埰儿歌集杜之四章以侑酒，何其豪也。乃今犹梦见之。”般大笑，各尽一觞。般又谓知古曰：“当噩王设醴以飨吾，师几以多言罪我。今则许我长居门下，不若噩之远隔天涯，愿捧一卮献耳。”知古笑曰：“王子擒吾而吾仍救王，两家之佳话，亦诸君下酒物也。”六人皆引满，总帅曰：“惜天女谢娘与两小将，赋诗于酉阳营中，而不与此黔州之饮，为少琵琶缘也。”五人皆散，化醇颓然，解衣就枕。庭前鼾息大作，不知何军人，呼葛琵琶问，应声曰：“醉矣，琵琶能令公死，何相聒耶？”化醇又呼曰：“我亦醉，何不往月下舞剑，请我观之，则皆醒矣。”寂不闻应声。乃自披衣起，持一鞭将为敲扑，洵醉景也。入琵琶卧所，灯影迷离中，挥鞭于床，只如无物，竟裸而力击，背触垣壁，有利锋刺脊下入尺余，呼痛遂绝。傍舍闻号惨者，则常越沙明也。约入视，中门逢葛琵琶，带酒奔出，竟不与通款。入房舍，灯细欲熄，挑之，见化醇卧地，血渍壁间，还报总帅。幕客偕至，玛知古曰：“其必为葛琵琶所害也？”越明以猝遇中门之形告，总帅曰：“何言之？”知古曰：“吾镜中密审葛天民非人，殆艎逦之豫让也。”总帅曰：“副参丧身而鼎不能救，岂非天夺其臂耶。”知古曰：“不终丧也，第二日可活。”乃舁置之室中而不殓。总帅率诸将士哭一昼夜。乐般则抚其尸而痛曰：“一兄间关跋涉，结吾于白苗寨中，乃弃置友昆，死刺客之手，悠悠者天，何勿以般代耶。”大恸出血。左右闻者，均有余哀矣。<br>&nbsp;&nbsp;　　其次日，承隩随李节使返，闻军中哭声，急慰总帅曰：“天女已获副参之仇人，须更一人，救副参复活耳，愿勿悲。”总帅问被劫状，李节使曰：“落日而止宿，吾与进士行村径，见猎徒五人，喁喁有言，初不解何谓，旋出其腰际藤子，背缚吾两人，一呼号，则胁以短刀。被驱至山中，见其酋巢大树上，言语可辨，自称瑶王，教吾两人，各取百金赎其身。吾始以书寄炜及矩儿，以兵来救也。”总帅曰：“吾汉将岂败于瑶人乎？”承隩曰：“刺之则上树巅，射之则潜水底。故两勇将四女兵，皆无能胜策。及天女乐王子至，而瑶人尽走山谷中，得解吾两人缚也。”总帅曰：“彼二人犹在后，明副参安得便生？”李节使曰：“先以矩儿慕炜迷道不至，犷儿自援之，天女又与四女行，而获副参之刺客也。将尽今日返，欲执讯其事，而与军士弃之，最后活副参，以俟犷儿之术，天女虑之甚深。故先归报。”总帅转悲为喜，见木兰果以四女至，一卒牵葛琵琶颈，觳觫在后，请于总帅，勘问得实乃伏诛。玛知古谓总帅曰：“此妖虫，非常刺客也，天女执之，还自讯之”。总帅以付木兰，即如今，戒埰儿魔妗，无辄往持副参而哭，看吾治此仇贼也。”诘琵琶曰：“汝非副参之门客乎？悖逆之行，谁所使也。”琵琶泣曰：“某故鲜椰子之徒，以蜾属无远大志，荐其剑术，得入青苗宫中。为艎王侍从，君师既亡，家国如洗，嗟嗟行歌乞食，效江南李龟年耳。明副参悦某剑术，工琵琶，遽收之门下，忘乎深山引虎之戒，某乃欲得而甘心，然汉营多神人，此罪应不可逭。某何物，敢为大难，所以死即朽者，因某以醉落其胆，副参亦以醉浮其心，相薄而成斯乱也，斯不能无怨矣。”木兰曰：“妨主服极刑，古之制也。汝既误犯法，胡不自刺于副参之侧，而甘为我擒，天地之大，网疏不漏，乃作逃窜计耶。”琵琶又泣曰：“见天女，知无命也，亦欲亡命远□，而竹枝蟒呼之欲出，不跪而受缚，又何所为？”木兰命解其衣带，撒手震一雷，复本形为巨蝎盈丈，伏地不能动，呼埰儿袖剪刀，先断其两尾，右者僵，左者犹跳掷不已。碎切其身，如蒙鼓之革。木兰请悬蝎首，举烈火焚其碎皮。<br>&nbsp;&nbsp;　　将夕，慕炜随矩儿至，惟不见犷儿，总帅出涕曰：“犷儿只今夕成活人功，而仍不返，岂副参之命蹇欤？”矩儿曰：“所以尚不返者，为儿两人断后故也，先是儿与炜迷路，忽至唫钺江边，两龙子狰狞，以甲士来袭，儿忆阿母之语，与炜立剩锦渡江，彼处又阻一水，乃乌蛮江也。中竖黑苗旗帜，知郙艅尚匿其地，所领罗施鬼国之众，皆非人质，儿与炜未识蹊径，转战而北走，反入深山，茫昧无计。犷儿使夜游神探得之，越百里奔救，儿两人将及汉界，而两龙子合乌蛮众来追者，不止千人。犷儿喜弄术，以一人斗，语儿两人先归报命也。”木兰告总帅曰：“乐王子再迟还一刻，副参殆不可为，埰儿魔妗不禁举哀矣。”<br>&nbsp;&nbsp;　　化醇尸下，见一蝎由地出，径登枕，上头面，蝎翻身似欲刺死人鼻，而苦无尾。埰儿抽簪驱之，乃不见。木兰曰：“葛琵琶之魄，犹至此相报，则烦冤何时释乎？”地中若有人答曰：“非报也，命此物自释其冤也。”众大讶。木兰惊告曰：“乐王子从地中还矣。”乐般呼曰“儿速出，总帅今夕，念汝不啻百遍。”犷儿嘻嘻从地中起，手持一龙子头，命悬之，告总帅曰：“郙艅求援于乌蛮江之毒龙，渠命二子率龙宫甲士，邀击矩儿慕炜。儿探得信，挺身往救，仗吾师道法，役使鹳鹤数十，捕鱼之鸟数百，歼乌鬼无算，甲士多死亡，此头即毒龙少子也。副参将生，儿故追蝎魄，返顾刺鼻，以豁幽关耳。然尾已剪去，则无与为刺也。先所剪者在乎？”埰儿曰：“尾在左者，至是犹活。”犷儿曰：“急以箸取来。”乃仗剑咒曰：<br>&nbsp;&nbsp;　　无几无几，神仙活人心，用尔死蝎尾。既能尾杀人，何难尾杀鬼。汝蝎有知曰唯唯。<br>&nbsp;&nbsp;　　咒毕，其活尾自上跃，刺化醇鼻，出黑血如注。化醇始呼痛稍苏。犷儿曰：“副参之魂，已返其半，再以天女活谢娘之涎香治之，即如常也。”木兰颇羞涩。埰儿跪请之。携手入静处，吐以纳之腹，令其转吐纳焉。化醇咯出两死蝎，遂起，谢总帅及木兰。犷儿叹曰：“以一介之士，在三军之中，无端而甘酒嗜音，宜其亡也。岂徒变起萧墙，芒刺在背已哉！”人视其受刺处，稍坟起，若红豆一枚云。众军士告总帅曰：“乐王子所悬之小龙头，生烟雾飞去。”木兰曰：“悬之固未免亵也。”犷儿谢曰：“诚不知其刻划之非矣。”矩儿大笑曰：“兄自无心云，姊为欲落石。”乐般与化醇皆鼓掌曰：“此文星之所以为文也。”总帅询玛知古曰：“乌蛮江之毒龙，能知其去来乎？”知古曰：“吾早镜得之矣，斯役不寻常，当请天女偕行，侦探得实，别有所筹，非智力之斗也。其所自来，与所自去，恐骇人听，且置之，军中男女多不利者，惟治锻灶，可免于厄。”总帅疑惧交集，知古与木兰自出汉营，不言其处所。<br>&nbsp;&nbsp;　　断兕精神又截蛟，奇勋终古纳书巢。<br>&nbsp;&nbsp;　　事如黑白棋当劫，心有雌雄剑欲交。<br>&nbsp;&nbsp;　　借问鸿归焉避弋，能从鲿死不须包。　　半生挟策空弹铗，仁义门前若个敲。<br>&nbsp;&nbsp;　　介根氏诠曰：<br>&nbsp;&nbsp;　　麻罶槚，蝇也。病生于适口。葛琵琶，蝎也，灾甚于切肤。史氏于开筵之后，继以行刺，是非人心之变，直天道之常。盖腐儒足以致蝇，躁客足以召蝎，相因之理，有固然者。　　葛姓谐其声，琵琶名象其形。虿尾之毒，喻夫人之阴刻而钴利，当之者无得幸免，重则倾性命，祸妻孥；轻亦玷宗风，伤政曲。故清流之痛心疾首于葛琵琶也久矣。史特著其人焉。曰葛，则蔓延于平林，曰琵琶，则倾听于大部，此物此志，盈天地者，无戒之可忘，无防之不峻，矧其在军旅之间也。<br>&nbsp;&nbsp;　　壁上观战，则极其雄；壁后置人，则极其忌。面壁者尽道于己，穿壁者借明于人。壁间而行刺，非夫人之所能为。以属之葛琵琶，所谓下流之人，众毁所归也。<br>&nbsp;&nbsp;　　三代以前，无行刺之事。春秋乃有要离刺庆忌，专诸刺王僚，其术本于袁公越女剑客之宗。战国则聂政刺成而杀身，荆轲刺不成而亡国。秦则子房之骇政，客之刺几及皇；二世之诛高，君之刺遂及相。汉光武之年，岑彭来歙之戕害，刺来于强寇。唐宪宗之代，武元衡裴度之杀伤，刺起于叛藩。兹葛琵琶化生之虫，非侠客也。居刺之名，尔虫安乎？曰，葛老自行壁间耳，人无向壁间，逼吾已甚，吾曷为而刺之。更诘曰：“尔刺人，人必杀尔，自以为无患欤？”曰：“固也，人有杀吾之心，故视壁间；吾无杀人之力，急谋一刺，刺亦杀机也。人皆欲杀，吾尾尚存，吾之行刺，自以为能杀人矣。”而人之报复于葛老者，反在下风，何惧之有？昔剑士云：臣请以颈血溅大王衣。葛琵琶之风，将无近是，是当为葛老作佳传也。<br>						