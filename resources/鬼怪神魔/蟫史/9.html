

						&nbsp;&nbsp;　　存萧老公之心，惟愿买金同土价；乞耿先生之爪，可能烧雪作银堆。饥则噬人，不谓烟霞遭劫；死而埋我，方知荼火解围。<br>&nbsp;&nbsp;　　牛心向道列前龟三学士，皆悲惨不胜，竟日废饮食。檀心秀才曰：“年上下于我者，俄顷已为陈人。吾生吾死，何去何从？当不欲更置一解。若借主之爱，放之还山，存琐尾之衣冠，访乱离之井邑；生求父兄之窜迹，死博庠序之明。全名教而割恩私，乃生平无告之怀，今而不敢终隐者也。”女叹息曰：“秀才非福相，忠孝清名，能弋取者，皆有天幸，存是心而不为人知。且为世病者何尽？既为我言之，我何不遂汝志。三日后，遣健目送归耳。”檀生跪谢。三学士言曰：“仆等生归无以读象魏之书，死魄不敢依高曾之垄；播儒林而闻者塞耳，披家乘而见者椎心。盖平林新市，非晦迹之区；洞户曲房，非奉身之所。待死则朝斯夕斯，求生则出尔反尔。我之怀矣，天实为之。只合沉沦，无所进止。”女曰：“学士等身羁异域，兴比骚人，啼鸟衔冤，潜灵动色。儿何辞之不达，而何意之不先。第以脱离烦恼，未有乐郊；宛转风尘，聊同幻境。以后事之变迁，为前因之融释。一日之歌以当哭，百年之恩亦成仇。俱覆载之所必容，而神之莫能测者矣。”三学士亦感悟。杜承瓘呈所为诔词草，女执之而泣曰：<br>&nbsp;&nbsp;　　维年月日，喜与戎幕诸君，痛我季通等四人之无妄以死，死而不能令生者不悲也。鲜于季通，秦中士，将就食南越故人官舍，来诣山中，即订生死约。视其身，如寄居之蠡：视其所知；若亲近之鸥。其于戎兵之成败利钝，及身世之忧悲愉快，皆廓而空之，不以夺夫诗筒酒盏之兴，古者任达流也。以陷阵被执，白刃之临，迎以头颈，卒不死，遣人迎归，见即以死誓，幕士阻劝，殊不可，即自刎于台前。同刎者为来凤郎应宿，邑诸生，入幕数日，愿为鲜于弟子，相期见危授命。慕烈士之风，同邑生到胜之寻声，以瘵疾革，见两君之激，一恸遽绝，呜呼痛哉。诔曰：文人慧业，烈士壮心。竹箭渭川，杨柳汉阴；来止岩阿，友予瑟琴。后来之秀，白马青衿。在巢，惠风满林。何图达者，弃我如屣。猿鹤将化，几先君子。以身捍患，一蹶不起。可赎百人，归而请死。鬼道悠悠，如还朝市。亦有婉娈，以膏焚兰。委形薤露，并命摧残。卒哭乃亡，庶无烦冤。于喁前后，侠骨未寒。孰与荐之，赋楼同官。悯此良人，音容如昔。留贻数字，感忆千夕。至空山，半摧瑶席。玉棺四埋，我心裂石。呕肝凝血，畴问青碧。<br>&nbsp;&nbsp;　　哭奠毕，女与三学士一秀才营四人兆，禁牛羊采樵焉。有蛮目告急曰：“我军自与汉将斗，粮道断绝，来凤守将，又清野无所掠。旬余，散亡者无虚日，奈何？”女曰：“吾前岁循东山麓，见大冢旁新葬十余处，墓门无碑，且不封殖，非死人材也。其次皿之财乎？发之当可充饷。”适强勇以其徒力胜者二十人，共前十人进谒。女命之掘伪棺，三十人齐奋勇曰：“穿穴之技，不敢让于诸蛮。其贿也，可以报命；其尸也，将毋不祥。”女曰：“蝼蚁之穴，不足以辱熊罴，用壮而往，取精必多。”于是掘十余处，果皆盗藏。盖乡勇之黠者，借搜山以括民财。多川中兵火前物，不立伪碑封树者，托于贫家之乱冢，无利其殉饰者也。尽舁归帐中，女命贩米来者益其直，担负交于途，粮以不竭，士散去者复还。且招来就食之徒，兵气大振。李节使来觇者，以状还告，大军忧之。有两山人来诣，叩之。为砭先生，善点石，针道人，善点金，出甘总书云：　　氵㸒孽未殄，天将曲我师而老之。鼎不克分身来视，然心脉如缕。息行数十里，非独恐惧之深，实以兵贵一心，将需群力，持其要，不整亦可以济。失其衡，多谋而卒无成。殆以神运机，而不徒以事就律者欤。噩青气忍与相抗，固知其与两路贼同乱。但能蹙之使合，虞人省括，可谈笑而收大功，顾天时人事，未可悬测。兹砭针两师，以灭火真人之契，相机来助军事者。望阁下虚怀盛节，以咨访之，于我师必有冀幸。<br>&nbsp;&nbsp;　　季孙拱手问两师云：“点石点金之说，可得闻乎？”砭先生曰：“吾点石则成金，吾友点金则成铁。南行遇李长脚，故人也。彼知甘总帅分兵四出，属吾两散人，与军旅之事。甘君请来助师，不识蛮女善战者耶？善守者耶？”李节使曰：“战未能胜王师也，而亦不退；守未能图卒岁也，而亦不奔。屡歼其精锐，而兵日益增，曾断其转输，而粮日有继。近日获金于空棺，以济兵食，似乎天道之富氵㸒人矣。”针道人曰：“是不难，吾自去点化，恐我师乏食，则非砭君不能救也。”于是针道人飘然至蛮女营外，谓其众曰：“无纪之师，破可立待，惜以万人之命，倾于一女之筐，悲也，怨也。”众止之。以告女曰：“有咒吾军不利者，请治之。”女命牵进，针道人启手问讯。女答礼，延坐致询曰：“山中士，何以训示戎行？时与骓之利逝，诚不敢知也。”针道人曰：“偶观于军门，云色黯惨，为金银之败气凝结者，主军中阃士死亡，主将得下体疚，亟宜弃此朽物，别畅生机，内调阴阳，以伺敌畔。”女敛容谢曰：“师殆神人，曩者掘地得金，略诩天授，兵聚糗足，有攸赖焉。乃近日重臣既亡，健儿多病，已亦煎熬于心，氵㸒液于肾，岂是物为累耶？”针道人曰：“如以吾言为不谬，请拭目以观其贿，而息心以验其邪。”女命以盗藏示。针道人大骇曰：“是鬼债也！其滞魂不散，乃召灾；其发藏之徒，必皆卧疾。且质已变矣。外似白金，中为黑铁，试抉其幻，必离其真。”出水色神豆升余，咒而撒之，蛮众大呼“铁也，非银也。”女愕然曰：“吾始知棺物之无用已久也，不弃之，且为汉营所讪笑。”针道人曰：“请仍置于冢，以散幽滞，军无戾气，始迓天和。”女从之，命张宴，请治强勇等三十一人之疾，针道人汲水盈盎，书一朱符烧之，遍饮三十一人。历二时并起，又谓三学士一秀才，胸有沉痼，非药物无以起废，乃各给一丹。女拜求所疗，出珠丸一，使吞之。顷刻皆有起色，即辞去。女固留之不可曰：“云水之性，不劳羁绁，但好为之，倘事有蹉跌，红苗主可相托也。”女再拜送之。<br>&nbsp;&nbsp;　　是夕，强勇之徒后至者三十二人，复进谒，三日而遍酬其欢。无如军储告急，饥卒复逃，汉营索战者，日三四至。女谓强勇曰：“尔等六十三人，能为吾决一死战否？”对曰：“卒等舍生以报主，恐未必尽能；若妨主以求生，亦知其不可。有天命者，当自图之耳。”女垂泪曰：“数已可知，降则无命，请决战而后出奔，完吾劫运。”命杜学士通款于噩青气曰：“以礼来聘，即归之；否则匿谷中也。”承瓘自去，向道、牛心、列前龟、檀心，俱愿随征效死。女泣而随之。木兰一骑出，谓女曰：“兵事至此，尚可为乎？前者国家将待以不死，而今无及矣。”女悲词曰：“无颜乞降，有志就灭！”遂混战，群蛮多被杀伤者。两汉将突前搏女，将获之，强勇奋死力救，手足皆断，女匹马落荒走。六十二人仍归汉营，檀心中矢，号而绝。向道牛心下马哭之，皆自刎其侧。女奔至，适追兵去远，遂以剑掘土，并埋一坎，列前龟为汉将所驱，投崖死。女奔百里外，稍喘定，无一骑相从者，叹息曰：“镜中鸳颈，尽染血腥；帐下凤毛，都遭革裹。死不及李波之妹，生岂如柴绍之妻。孑尔一身，茫然万感；虫应可化，鹃不胜啼。昊天之降种何为？下土之埋忧罔极。”因趺坐以待尽，露下征袍，星荧故垒，□风吹泪，萤火点愁。一人来前曰：“主固无恙。乞憩破寺。”学士秀才俱相率至，女恍惚无主，从之行，不数武，入一寺中。鲜于季通等八人，挥涕相迓。女曰：“儿冥边耶？”八人曰：“是荒山中，仆等念主无栖息所，请于山神，摄二十里外破寺，聊蔽风露。且以了生死不尽之缘，明哀乐相循之理。”女谛视前使，乃强勇也，哭曰：“诸君为我死难，我何以生为。”援剑自拟。季通等跪而请曰：“主若死，仆等魂不相依，求一宵之话言，不可得也。惟以隔世相思，他生未卜，幽林把臂，上不在天，下不在渊，如缀空花，如征幻梦，絮已飞而故伏，丝将断而仍牵，寂何以堪，感于斯盛，主当回忆生年，同谐化物，以尽今夕，永无后期。”语毕皆恸。女顿悟，纳剑于鞘，转相诉慰。<br>&nbsp;&nbsp;　　季通吟曰：　　何事千年鹤始归，瑶天到处掩芳菲。<br>&nbsp;&nbsp;　　思君不见烦冤甚，意逐阴房夜火飞。<br>&nbsp;&nbsp;　　到胜之吟曰：<br>&nbsp;&nbsp;　　水色如蓝月色黄，十洲难觅返魂香。<br>&nbsp;&nbsp;　　夜台一梦何时觉，若有精灵唤玉郎。<br>&nbsp;&nbsp;　　牛心吟曰：<br>&nbsp;&nbsp;　　曾侍仙人月殿居，幽栖无计访蟾蜍。<br>&nbsp;&nbsp;　　粘泥絮果销难尽，懒向空山读化书。<br>&nbsp;&nbsp;　　檀心吟曰：<br>&nbsp;&nbsp;　　色相何如不染时，苦教蝼蚁损鸡皮。<br>&nbsp;&nbsp;　　游丝要待罡风化，火井栽莲试土宜。<br>&nbsp;&nbsp;　　向道吟曰：<br>&nbsp;&nbsp;　　不作将军也断头，岂真荡子觅封侯。　　离魂却忆销魂地，始信埋愁益种愁。<br>&nbsp;&nbsp;　　朗应宿吟曰：<br>&nbsp;&nbsp;　　无术生天却问天，而今始枕石头眠。<br>&nbsp;&nbsp;　　怜君不得为黄土，独把哀音学杜鹃。　　寻声吟曰：<br>&nbsp;&nbsp;　　野棠花发记前身，青鸟衔名落锦茵。<br>&nbsp;&nbsp;　　一霎那间成隔世，不知吊客是何人？<br>&nbsp;&nbsp;　　列前龟吟曰：<br>&nbsp;&nbsp;　　新随缺月挂藤萝，速朽无时可奈何。<br>&nbsp;&nbsp;　　珍重招魂兼感旧，再无消息望银河。<br>&nbsp;&nbsp;　　女亦吟曰：<br>&nbsp;&nbsp;　　恨本无穷爱有穷，多惭才调赋惊鸿。<br>&nbsp;&nbsp;　　侍中血色今何似，并入秋山几树枫。<br>&nbsp;&nbsp;　　自此八男一女，禅榻围坐，已熄衾枕之焰，清沤泡之源。将四更，强勇进曰：“幽明道殊，吾等皆去。主亦从此逝矣。”女哽咽，八人皆举手曰：“多此一宵饶舌，然悬崖撒手，各复本来也。”忽金鼓四起，戎骑突来。女倥偬上马。八人及强勇俱不见，破寺亦廓如。女乃悟所遇非真境矣。兵渐近，女度不可免，呼曰：“杜君杜君，请援不至，吾死不及见矣。哀哉！”遂挥剑出敌。十余骑夹击之，有一将突围入，众悉奔走，大叱曰：“汝可知来凤之女帅乎？”女曰：“即儿是也！”其将下马曰：“某为杜进士之乡人慕炜，自以生平勇技，应湖南募，为乡练教师，因大吏暗于赏罚，士多散亡，将投陕帅。过此间村落，乡中备盗者，争师事某。昨途次逢杜君，乃砚石交也，彼乞师红苗，告某以村中所练弟子，策救女帅，适败去者，为金大都督之别部，此间去噩青气营中，穿山径将三百里，女帅勿忧，某当保护。”于是山行，就村落止宿。慕炜故好男子，然礼防不与女狎。女以缘阻，亦不复调之。第二日停午，杜承瓘策马迎至，女抱持而泣曰：“无意复见君之面矣，非慕君捍卫，得不遭醢耶。”杜亦谢慕炜。慕曰：“故人之瓜葛，不一援手，诚非人情，连骑归红苗，某重负亦释矣。”请即辞。杜曰：“主之投噩苗，大非得已，吾亦欲自拔贼中，献奇谋于甘总帅。吾乡人盍与偕行？而论忠义所归宿。”慕改容听之，问女曰：“果与杜君有成谋乎？”女曰：“杜君赞画之策，非他人所与闻。故不投李节使之降，而转奔噩苗者，将立功以图进身也。君有同志，便当设誓。”三人乃稽首告上下曰：“所不归国家者，千劫不得度。”杜以噩青气书示，女微笑观之，曰：<br>&nbsp;&nbsp;　　公主神人也，青气胚胎血肉。惟恐以秽浊之质，阻遏七香车，日则灵鹊怀音于幕庭，桦灯结蕊于寝室，色舞意飞，知青鸾之不远。杜学士来，竟致悃款。青气率一子两将，及帐下猛士，香花蠡鼓，祷于苍苍而卜之。占者云：数当为偶，纳币有不遑焉。谨遣护军三百名，随杜学士迎请，入帐之日，即合婚之期，俯如所云，欢忭何极，未罄诚爱，企足以宣。<br>&nbsp;&nbsp;　　杜谓女曰：“主将携锦瑟而和牛鸣，载灵旗而随鹿荫，女兮诚淑，人也何良？惟为国而失身，更无家以归唁，瓘则致命有日，分忧以时，岂图生共泛舟，或冀死为连理。”女泣曰：“从此侯门一入，君其暂作萧郎；及乎乡里相依，儿必终归仙客。”有顷，三百护军至，易肩舆载女。杜前而慕后，拥之归红苗营。噩青气迎出大门外。入内，设青庐为礼，噩先拜，女答拜。苗女以合卺进。女先致于噩，亦拜而送之。噩仍答拜，饮半复送，让女先入寝，见杜承瓘慕炜，仪如妻之兄弟，居之近舍。是夜，魔妗向儿悲咽曰：“龙涎化艳，狐尾工谐，宠爱自由一身，弃捐不及中道矣，姊何以策之？”儿曰：“妹所以守嘿经时者，以大王爱姊，若有言，迹近于离间。故宁秘之；今所事若彼，姊如旒之赘，而无葛之覃，纵与相安，祸犹不测。夫葬于蛮烟，与归于汉壤，权其得失而已。”魔妗曰：“吾苗种，求事汉人不可得，孰为之先容？”儿曰：“姊诚决策，妹当遣人告于大营，以兵来攻，便与姊乘间归也。”魔妗泣拜曰：“能如所期，爰得死所。”儿呼来宾语曰：“汝陈告总帅，噩之小妇，假我来归，可请副参画策。”来宾自去。噩既与女交，始谓人事之乐，于斯无以加之。女曰：“古云浩浩者水，育育者鱼，初不知夫君以我为水乎？亦我以君为鱼乎？”噩曰：“游神于汪洋，我亦如水；会意于跳荡，卿岂非鱼。此殆如胶漆之投，凝合无间矣。”女还告曰：“儿所以败绩，缘为术士针道人所卖，有食而无食，食亡兵乃亡，全军不吊，壮士膏原，雾风鬟，行入墟墓，安得生脔其肉，一雪此仇。”噩曰：“彼术异，当邀西乡之有道力者报之。闻甘鼎已檄张大都督，救西路郭节使，而以史都督代张驻守。张引兵一千，砭先生针道人两术士，及乐般之子犷儿俱往。吾遣乐般往招其子，授策主兵者，擒针道人，则卿大仇可复也。”女谢之，王之萨刺前曰：“汉女将索战，言何故纳降汉之女为新妇。”噩怒曰：“恶言奚入吾耳？孰为我擒此汉娃？”魔妗请曰：“必木兰也。彼在来凤，屡蹙公主。今乃辱大王，我奋战当出。”噩壮之。儿亦从后驰出曰：“姊若有失，吾不可不救。”苗人无敢阻者。木兰以剑约兵退，二女中奔之，分兵拥护，断后以归。儿以魔妗拜甘君，烛生曰：“可使偕归副参，以应桃根之象。”甘君笑而归之。谒化醇，持儿而笑，力却魔妗。儿曰：“总帅所命也，吾姊亦透彻凡想，求妙理于腐儒，非来嫁也。”矩儿曰：“副参其不生华而结果者耶？”群服其慧悟。魔妗亦受剑术于木兰，继儿为弟子。先一日，砭针二师，偕犷儿去西乡破妖贼，张大都督曰：“贼无兵法，郭节使不战而败。彼中之形，所闻互异，荷戈之士，初无术以往觇，二师及王子，孰与探索？”砭先生曰：“吾请自饵之。”时郭节使之兵新挫，砭师变形为军政小吏，入其伍访疾苦。皆云：“卒徒日无事，遭俘者多于夜。击柝之役，尤为痛心，计无得免者。”砭师云：试以柝与我，代若为俘。”一柝人举柝遗之，泥首而谢。<br>&nbsp;&nbsp;　　迨夕，倚柝坐，闻鼓声，乃应之。旋一钩自地下出，挽之疾去，足不自持，耳畔风雨稍歇，已缚贼帐下。<br>&nbsp;&nbsp;　　天明，其酋出，皆释之以供执役。令曰：“逃则死雷火。”众柝人拱手听命，无敢萌异志。砭师勤于执役，酋一日熟视之，呼与语，问曰：“能文字否？”答云：“略知之。”酋大喜曰：“此中无文人，檄告寂然，似少气象，汝能是，我即处以宾师位，勿使部下吆喝。”砭师曰：“出之厮养卒，号为中书君，侥幸殊未已也。曾未识异人姓氏，几时传到人间；大道神通，何术携来天上。请示之。”酋曰：“吾姓指树而名借犍，生大泽中，非由毛里来者也。九岁，神人来降，授以金简木印各一，水盂七，火纸十二，土鼓三，曰吾地公将军也。季汉将兴而身死，唐宋之末造，尝以幻迹，出没尘中，驱策生徒，应劫杀之运。子怒特之后，旄头之精，掌一万六千命，金简木印，足以摄召神鬼，水盂决河流，火纸引昆焰，土鼓鸣，则平地现城郭，可以遁甲，兼阻敌锋也。再十年而举事，人自推挽，虽欲韬匿不能矣。今逾十年，而其说果验，岂非天哉！”砭师问曰：“前败汉兵，又以何术？”酋曰：“遣数十山鬼扰之，其兵自乱，乃为我俘也。地下之钩，亦神物所为，非吾本法。今命汝司文告，庶几匡我不逮耳。”<br>&nbsp;&nbsp;　　砭师乃为创檄草，传九股苗，词意瑰伟，酋使读而听之，赞曰：“其字句不尽可解，而大致爽朗，真可以推倒豪杰，开拓心胸。事即不成，意亦殊快也。”砭师谢不敏，酋犹抚掌，传红苗噩青气，遣使来约，速召之前，则乐般也。叱左右使退，密告以噩王所命。酋连诺之，请般共赞兵务。砭师初不相识，然知为犷儿之父，乘间相问讯，各诉怀抱。　　一日，砭师独与酋计曰：“某有同心数人，兼文武略，愿得招之来归，不患大业无成也。”酋曰：“甚善。吾不疑汝，汝当不负吾。”砭师遂还汉营。张大都督已与郭节使合兵矣，并揖砭师而问之。答云：“妖亦易除也，俟一万六千人之登鬼录耳。”谓犷儿曰：“顷见乐王矣，奖汝擒玛知古之功，但此行正宜努力。”犷儿俯地受教。突军吏告急曰：“陕中饷不至，三日后，粮且尽，奈何？”郭节使惶悚无策，谓张大都督曰：“仆死国事，分也。君远道来援，行见易子析骸之惨，诚何心哉！”张大都督曰：“救败则未能，救贫或有策耳？”跪陈于砭师，以无饷故。砭师曰：“南中遇李真人，谓吾两人各有所待用，针劳于前，砭何能逸于后耶？”请下令建道房，前围小院，运山中石子，大如拳，小如指者。置院中。终日而事毕。砭师以夕至道房，悉屏侍从。天明，启户出，命兵士运饷，则院中如拳如指者，皆累累白金焉。郭节使与张大都督，再拜称谢。<br>&nbsp;&nbsp;　　群卒来报，妖人以箭传来，索针道人见阵。针师笑曰：“吾避妖氛，不应至此。”仗剑出斗，酋左执金简，右握木印，摇唇皮作梵语，呼天将名号，风雷若崩坼之响，烟雾如龙蛇之行，持械而前者，皆灵官力士之属。针师仰视四天，密幄周遭，殆如网之不漏，投剑刺幄。若还鞘中。度不可上，借山石隐形，火飞堕，石为破裂，潜入蚯蚓窍，大水复漂之，就土中伏。闻鼓声，忽布一城冒土外，虽金铁之物，不能穴地而逃。针师大惊曰：“妖亦无赖，即难损吾性。且已锢吾形，自守地户可也。”时犷儿以针师未还营，请往救。前行不逢人，惟露小城郭。寻思曰：“吾师有言，妖兵必有护城，其用在土，惟通明殿梁木方寸可制。否则化桃木矢射之，城必流血。”向道旁咒得桃矢一，射城墙，乃中酋之脚踝，血出而城崩陷，针师遂刺土跃出，酋自知术破，自收其法物退去。针师偕犷儿归，谓砭师曰：“微乐王子发矢破妖城，猝不得脱。”<br>&nbsp;&nbsp;　　又一日，酋语乐般曰：“针道人之流，诚不足虑，传闻破神城者，为王幼子，盍说之归我？则树噩两家，犄角之势成，而郭张可破。甘总帅必疲于奔命矣。”乐般将行，砭师以四人谒酋，谏曰：“乐王未可使去，先在红苗中，以子叛父，性命几不保。今而相见，腐儒之气，不足以胜骄儿。恐为子所惑，迄无成功。”酋笑曰：“乐王亦必如先生之不负吾，俾之父子相见，纵不能招之来，亦足以掣其肘而不为我害。”砭师叹息曰：“运筹之神，超出某等万万也。”乐般还汉营，与郭张及针师见，并视犷儿，谓曰：“我出入险阻，只如衽席间，数十年读书稽古之力也，儿得毋忧耶！”犷儿曰：“父以天理全身，儿以道心乘化，儿辞世当在父先，父行善事多，百年而后化，早无忧也。”针师言于郭张曰：“砭师以四人入妖营，欲树犍止杀戮，不可则以计毙之也。顾妖言有二八万人之劫，我将吁请于帝，或减免十之四五，天意殊未可知。若帝怒不可解，罚止我一身耳。阁下宜设醮礼神祗，我封章上达，以被蒙三日，不醒即埋之，待砭师还视，醒则遂所求矣。”郭张皆感激，愿各以身命请。乐般父子亦欲列名。针师曰：“感神回天，在此一举。”乐般乃草疏云：<br>&nbsp;&nbsp;　　诰授点金使者，臣针道元，以西川节度使臣郭冲，黔州大都督臣张怀亮，故苗酋臣乐般，小冠军使臣乐世治，及各将校等，谨奏昊天上帝陛下：维民福不至则罹极，庆无余则流殃。虽好生之德，久洽于寰区；而止辟之刑，实祥于中古。臣等指功于敌，惟恐不及歼旃；行讨自天，孰云无能灭此。乃传来妖谶，造一万六千人遭劫之辞；听去童谣，有二三四五月无归之戚。人间何世，数必亏盈；天道无知，生而蹙命。总倚洪钧之转，何求法网之疏。臣等诚惶诚恐，稽首顿首。眇兹粒粟之躯。太仓亦多陈朽；飘若飞花之质，上苑不尽扫除。若减罪以免其兵亡，仍准情而随其算尽。荒疫之死，稍后于干戈；阴磷之飞，且分为甲乙。仅迁延于时日，非无续命之丝；苟宛转于追呼，是有停勾之牍。爰沥告哀之血，何忍独生；不辞缘坐之文，固甘同患。臣无任激切屏营诚恳之至。谨奉表以闻。<br>&nbsp;&nbsp;　　针师伏坛下，拜表毕，即昏绝。郭张命如所嘱，以被覆之，三日而醒。沐浴谢恩讫，谓郭张曰：“帝初怒甚，以妄有所陈请，稽迟考录，将置吾于罪，赖申天师哀诉，帝批牍尾云：‘八刀赤文，贝乏禾失。’臣何幸耶？”四人并向坛稽首谢。有谍来报：树酋攻达州，城将破而复固守，有谋士五人，劝犍寡杀收民心，焚掠犹未剧。今复还，愿与主兵话。犷儿从郭张后，取乌银针返照之，见树酋之形，为赤毛老牛，将伏弩伺之矣。郭节使叱曰：“尔酋欲何言？”树曰：“乐般负我，能以其父子献，我当散其众而入山。”张大都督曰：“乐王父子，皆麟阁之间气。尔魍魉安得辱之？”树掷简于空，咒野兕百余，化两角为利刃，驱以犯阵。触死兵士数十，犷儿弩发，树咒木印，大如车轮，咿哑风生，弩飘堕无有。砭师隔阵呼曰：“闻汉营中有铁蓑衣之法，胡不试耶？”盖恐针师遽忘之，而明逗之也。针师果出其物，裹树酋。树大叫，连投火纸烧之，衣熔其半。犷儿跃地，变为小狻猊，吼声若铜鼓，野兕皆倒卧，复枯树形。树酋亦骇奔去。犷儿还营，告其父曰：“昔木兰之紫绡帕，为庆喜白罗巾所收，破树酋之物，非此帕不能也。父将何以筹之？”般曰：“吾父子须报噩青气，且说庆喜，乘机导之，至诚则无有不动矣。”还以所策告于郭张，并嘱针师暗与砭师谋，羁其妖众，坚壁不出，待吾乞师来。三人皆请之行，各道父子珍重之意。般以犷儿诣噩营。噩闻而大喜。犷儿入见。噩曰：“咄兹小儿，以异授缚玛大师，吾爱慕非一朝夕矣。而今乃得珠归于椟，锥返于囊耶！”犷儿曰：“大王视儿为犹子，则前不以为罪，而后可责其功。若以为降汉之稚卒，草芥视之，儿固不欲来归，即归亦不愿生活也！”噩谓般曰：“壮哉斯言，吾儿固不及若几，生父当让于义父。”般命犷儿拜噩前，修父子礼。女闻乐般父子归，言于噩请见。噩曰：“乐王乃迂士也，吾儿则甚可爱。”因传令进谒。般拜，女固辞不敢受。犷儿拜，即扶之使坐。噩曰：“一家人谈笑，吾不必旁参也。”自去与杜承瓘慕炜议兵事。时亲串相得甚欢焉。女问般曰：“针道人曾就擒否？”般答曰：“树犍屡破其术，擒之而复纵之。般屡致大王之命，但笑而不言。故以犷儿归，不肯留彼也。”女曰：“擒针道人，即应送我处置。胡为纵还，君试度其意。”犷儿曰：“儿闻其党相告云：树酋将有所挟以求。”女曰：“求金帛耶？或牲畜也？”般曰：“童子何知，某闻此酋不逊之语，每日，不爱事噩王，而爱事王之夫人，其妄可知也。既纵吾仇，必求所欲，反戈相向之事，恐在目前矣。”女怒曰：“树犍何物，敢狎侮吾？当请于大王，以兵诛之。”犷儿曰：“不劳士卒，儿与阿母去，自能成功。”女曰：“吾偾军之将，焉可复战？”犷儿曰：“树酋妖法，惟畏阿母之白罗巾，儿能斗之，不能灭之也。”女点头，谓：“吾与大王图之。”乃留犷儿而送般出。般见承瓘、慕炜，相与纵论，意甚得也。叩两人曰：“君兄妹至此，始得所乎？”两人叹曰：“舍此更无所之耳！”般曰：“夫非常之士，半出寇盗中，新息侯遨游述嚣之廷，魏丞相赞画翟李之寨，皆起于泥涂，升彼霄汉。两君其托迹椒房，而潜身虎穴者耶？”承瓘、炜皆惊拜曰：“披肝而谈意气，真有心人；交臂而失英雄，为无目者。吾兄妹以是生，不以是死。君诚鉴之，不敢隐也。”般乃以破树犍之策告，并乞其怂恿。承瓘、炜拜而设誓。女盛气而告噩曰：“妖人树犍，将觊觎大王之妻，何能忍也？”噩殊惑，女命犷儿陈之。噩大怒曰：“若然，卿自往讨，儿为前驱。吾望捷音矣。”付以健苗五百，犷儿率之。至树酋营，大呼曰：“噩王夫人来，与尔酋合兵攻汉将。”树闻之，出不意，问砭师曰：“此女何为而至？”砭师曰：“女求媾者，君无嗜欲，不宜有男女因，或与针道人战，为复仇计。君不可不助之。”树乃携法物出，女责曰：“针道人，吾仇也。何以故纵？”树告曰：“某术不能擒之，公主若执桴鼓，请决死战也。”女曰：“不擒针道人，吾誓不返。”树传箭索针师战，汉营中已知犷儿之计行，乃拥针师出。树谓女曰：“今日不胜，请死主前。”女自引犷儿绕阵侧，见针道人出斗，谓犷儿曰：“汉营多异人，吾军遭败，数也。今而后，不复怨斯人。”犷儿曰：“阿母与儿父子同心戮力，道有攸归，本无贪嗔，恩怨皆空空矣。”女见树酋五行法物，如环之转，暗取白罗巾掷之。尽入纤手。树奔走，针师追之，树呼砭师曰：“先生何以援我。”砭师曰：“无虑，吾卜君有兵厄，预制石棺。请入避，兵退可出也。”树启其盖，跃而入。砭师喝曰：“石如，葬老牛，二丑已过牛出头。”须臾石棺缝自合，砭师归郭张营，与针师言处置树犍之事。针师曰：“击柝人固善营窀穸也！”郭张降其众二千人，即与二师还甘总帅营，上功绩。女偕犷儿及五百人自归。噩迎见，贺战胜。般及承瓘、炜皆喜，苗中忽传玛大师归矣。<br>&nbsp;&nbsp;　　噩跣足迎之，一西洋人略似知古，而气象迥别，谓噩曰：“臣在海隅，谓大王功已垂成矣。娄师新，命臣来辅大王，且报矮道人世仇，取其党砭针二山人之顶骨。”噩延入，细诘姓氏。般及承瓘、炜然忧之。女与犷儿亦为二师骇也。<br>&nbsp;&nbsp;　　刎颈知交任转蓬，秾华一去鸟呼风。<br>&nbsp;&nbsp;　　客临逝水伤今雨，鬼入荒林话故宫。　　怒特声灵留庙宇，栖鸡形影吊房栊。　　可怜早嫁鸱夷子，不没吴门为此公。　　卫芦李氏诠曰：　　骨以形立，金以气生。在人有不坏之形，锁骨著形之盛；天地有常伸之气，点金扶气之衰。世人以色属菩萨，而谓锁骨者色之空；以财付道人，而云点金者财之聚。其视骨如粉，视金如泥矣。若是其卑论也，史氏岂知其为非笑哉。<br>&nbsp;&nbsp;　　金天成万物，而寄化于兵刑。点金者成之事，化之心也。不成则金气轻而浮者，为水所收，不化则金气重而沉者，为土所掩。不成与化，则金气顽钝，而入火不然。伐木不利，是金不有其功，而适足为害，皆点之之道未得耳。点从火，似以克为用。吾谓克取其能与胜，而点则如无能者；如不欲胜者然，宋儒称孔之铸颜，为仁若红炉点雪，庶斯意焉。<br>&nbsp;&nbsp;　　锁骨菩萨，徒飞乌有之天花；点金道人，转布凭虚之海藏。菩萨之骨，珍过南金；道人之金，通于仙骨。是分而为形气，合之皆真精。所谓道不同而趋则一者，各致以交孚。菩萨之神通，即道人之智慧，且兹史为道书，道人乃宏道而非宏于道者矣。<br>&nbsp;&nbsp;　　道人而为世点金，则以杨而入于墨矣。墨者摩顶踵以利天下，洵菩萨之舍身。或曰，道人点金，即其所以自为，为我者其杨之道欤！<br>&nbsp;&nbsp;　　夫放利多怨，固将群起而攻之。道人遭围，围道人者即道人也；突围而出，须季子之多金；解围以归，恐床头之金尽。则虽围之数重，亦惟有淡与泊其相遭而已，君子谓道人于是乎知化。<br>						