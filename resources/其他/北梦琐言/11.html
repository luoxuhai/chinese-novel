唐金吾大将军张直方，西班倜傥勋臣也，好接宾客，歌妓丝竹甲于他族，与裴相国休相对。相国始麻衣就试，执金慕其风彩。裴因造谒，执金款待异礼。他日朝中盛称裴秀才文艺，朝贤讶之，相国恐涉杂交，不遑安处，自是不敢更历其门。执金频召不往。或曰：“裴秀才方谋进取，虑致物誉，非是偃蹇。”一日又召，传语曰：“若不防及，即更奉荐。”裴益悚惕。<br><br>唐薛昭纬侍郎，恃才与地，邻于傲物，常以宰辅自许，切于大拜。于时梁太祖已兼四镇，兵力渐大，有问鼎之心，速于传禅。薛公衔命梁国。梁祖令客将约回。乃谓竭者曰：“大君有命，无容却回。”速辔前迈，既至夷门，梁祖不获已而出迎接，见薛公标韵词辩，方始改观，自是宴接莫不款曲。一日，梁祖话及鹰鹞，薛公氐对，盛言鸷鸟之俊。梁祖欣然，谓其亦曾放弄。归馆后传语送鹞子一头，薛生致书感谢，仍对来人戒僮仆曰：“令公所赐，真须爱惜，可以纸裹安鞲袋中。”来人失笑，闻于使衙。<br><br>唐进士崔昭矩为状元，有进士团所由动静举罚。一日，所由疏失，状元笞之，逡巡，所由谢伏，于阶前对诸进士曰：“崔十五郎不合于同年前面决所由，请罚若干。”博陵无言以对。<br><br>唐崔亚郎中典眉州，程贺以乡役差充厅子，其弟在州曾为小书吏。崔公见贺风味有似儒生，因诘之曰：“尔读书乎”贺降阶对曰：“薄涉艺文。”崔公指一物俾其赋咏，雅有意思。处分令归。选日，装写所业执贽，甚称奖之，俾称进士，依崔之门，更无他岐。凡二十五举及第。每入京，馆于博陵之第，常感提拔之恩。亚卒之日，贺为崔公服三年，人皆美之。<br><br>唐南蛮侵轶西川，苦无章障。自咸通已后剑南苦之，牛丛尚书作镇，为蛮寇凭陵，无以抗拒。高公自东平移镇成都，蛮酋犹扰蜀城。掌武先选骁锐救急，人背神符一道。蛮觇知之，望风而遁。尔后僖宗幸蜀，深疑作梗，乃许降公主。蛮王以连姻大国，喜幸逾常，因命宰相赵隆眉、杨奇鲲、段义宗来朝行在，且迎公主。高太尉自淮海飞章云：“南蛮心膂唯此数人，请止而鸩之。”迄僖宗还京，南方无虞，用高公之策也。杨奇鲲辈皆有词藻，途中诗云：“风里浪花吹又白，雨中岚色洗还青。江鸥聚处窗前见，林啼时枕上听。此际自然无限趣，王程不敢暂留停。”词甚清美也。<br><br>唐相国夏侯公孜富贵后得彭素之术，甚有所益。出镇蒲中，悦一娼妓，不能承奉，以致尾闾之泄，因而致卒。有夏侯长官者，本反初僧也，曾依相国门庭，乱离后挈家寄于凤州山谷，寻亦物故，惟寡妻幼子而已。夏妪献此术于节使满存，相公大获濡济。其子名籍，学吟诗，入西川依托勋臣为幕下从事，时人号为夏侯驴子，乃世济其鄙猥也。仆闻之于强山人甚详，亦尝与籍相识。籍子婿罗峤与仆相知，亦多蓄姬妾，疑其染夏氏之风。然夏侯长官者得非相国之师乎。<br><br>唐金吾大将军张直方一旦开筵，命朝士看干水银，点制不谬。众皆叹羡，以谓清河曾遇至人。良久，张公大笑曰：“己非所能，有自来矣。顷任桂府团练使，逢一道士蕴此利术，就而求之，终不可得。乃令健卒缚于山中，以死胁之。道士惊怕，但言药即多献，术则不传，唯死而已。由是得药，纵其它适。今日奉呈唯成丹也，非己能也。”<br><br>唐高骈镇成都，甚好方术。有处士蔡畋者，以黄白干之，取瓦一片，研丹一粒，半涂入火，烧成半截紫磨金，乃奇事也。蔡生自负，人皆敬之，以为地仙。燕公求之不得，久而乖露，乃是得药于人，眩惑卖弄，为元戎笞杀之。王先主时有何法成者，小人也，以卖符药为业。其妻微有容色，居在北禅院。侧左院有毳衲者，因与法成相识，出入其家，令卖药银，就其家饮啖而已。法成以其内子饵之而求其法，此僧秘惜，迁延未传。乃令其妻冶容而接之，法成自外还家，掩缚欲报巡吏。此僧惊惧，因谬授其法，并成药数两。释缚而窜。法成闻此术以致发狂，大言于人，夸解利术，未久闻于蜀。后主召入苑中，与补军职。然不尽僧法，他日药尽，遽属更变，伶俜而已，偶免谬妄之诛也。彭韬光者，与何生切邻，兼得其事，为余话之。高骈镇维扬，有申屠别驾怀至术，为吕用之谮毁，一旦作窜。燕公命吏赍长限牒所在寻捕，至襄州禅院中遇之，擒得申生，寄襄狱絷维。申生告狱吏要见督邮韦公，吏以告之。韦遽面见，屏人曰：“某身上有化金药欲献元戎刘公巨容，可乎”韦审之，遂非时入谒，因得道达，点&lt;童瓦&gt;瓦半叶以呈之。刘公叹讶，乃虚以叛狱而匿之。僖皇在蜀，降天使至岘山，即田令孜弟也。刘公乘醉将药金夸于中使，中使回，闻于田中尉。洎刘司空朝觐行在，与申生偕往，藏隐此人，不令他适。田军容衔之，于导江庄加害，刘、申皆不幸也。有一子号申司马，居朗州，尚存点汞药在身。荆南节判司空董太监得申生四粒药，点四汞，奉一百千，以慰好奇之心也。<br><br>唐世长安有宗小子者解黄白朮，唯在平康狎游，与西川节度使陈敬微时游处，因色失欢。他日陈公遭遇，出镇成都，京国乱离，僖皇幸蜀，宗生避地，亦到锦江。然畏颍川知之，遂旅游资中郡，销声敛迹，惟恐人知。寓应真观，修一炉大丹未竟。宗生解六壬，每旦运式，看一日吉凶。无何，失声便谋他适，走至内江县。颍川差人吏就所在害之，所修药道士收得，传致数家，皆不利人，莫知何也。<br><br>唐李璧尚书出镇东川，有律僧临坛度人，四方受具者奔走师仰，檀施云集，由是鞅掌嗜欲之心炽焉。一旦发露，前后女童为尼者呈身之物殆一百四十五人，八座戮之。葆光子尝见同僚王行军说幽州有坛长，近八十岁，即都校之元昆也。每归俗家，以其衰老，令小青扶侍，因而及乱，遂要反初，以青为偶，乃谓偶曰：“平生不谓有此欢畅，悔知之晚也。”军府怪而笑之。仆有门徒僧，不欲斥其名。经论甚博，未有乖露，他日预临坛之列，尼辈参请，号曰依止。自是丑声盈耳，亦不以为耻。呜呼，如来制戒为入道之门，苟非其人，反为聚淫丛薮。信乎道不虚行也！<br><br>唐崔元亮曾典眉州，每公退，具简履以朝太上，焚精至，不舍昼夜。尝于州衙开黄道场，为民祈水旱疾疫而已。散斋之晨必降祥云鸾鹤，州民咸睹。至今眉州每岁设黄斋，凡执事军校及茶酒厮役承皆知斋法次第。道士罗昭然寿一百一十三岁，预崔牧之斋席，跨驴出街，坠驴而脚在镫内，因拖曳而死也。又王蜀时，玉局观道士赵驾仙、上官道士住青城山，修斋入坛行法事，其厮仆卧而惊魇，问师何在。人问之，乃曰：“适见四人着绯自天而下，曳二道士于坛前鞭背二十。”问者止之，令勿言。比赵驾仙与上官道士相次患发背而毙。又有何景冲作道门威仪，好食蒜，上坛行法事，时有蒜气。后于青城修斋，度江，船覆溺死。斯盖罔道不恭，为天罚也。成中令镇荆南，请道士梁威仪行法事，俯伏奏章，顿首存想，因之不起，乃醉睡也。成公斥之，毁废道场。斯亦何、赵之流也。大约荆湘僧道赴斋皆恣洪饮，俚人不以为非，欲求降鉴，安可得也<br><br>唐咸通乱离后，坊巷讹言关三郎鬼兵入城，家家恐悚，罹其患者令人寒热战忄栗，亦无大苦。弘农杨比挈家自骆谷路入洋源，行及秦岭，回望京师，乃曰：“此处应免关三郎相随也。”语未终，一时股忄栗，斯又何哉夫丧乱之间，阴厉旁作，心既疑矣，邪亦随之。关妖之说正谓是也。愚幼年曾省故里，传有一夷迷鬼魇，人，闾巷夜聚以避之，凡有窗隙悉皆涂塞，其鬼忽来即扑人惊魇，须臾而止。<br><br>唐自大中后进士尤盛。封定乡、丁茂场中头角，举子与其交者必先登第，而二公各二十举方成名，何进退之相悬也！先是，李都、崔雍、孙皇、郑四君子蒙其盼睐者，因是进升，故曰：“欲得命通，问皇都雍。”葆光子曰：“士无华腴寒素，虽瑰意琦行、奥学雄文，苟不资发扬，无以昭播，是则希颜慕兰、驰骋利名者不能免也。”唐进士殷保晦、妻封夫人皆中朝士族也。殷公历官台省，始举进士时文卷皆内子为之，动合规式，中外皆知。良人倜傥疏放，善与人交，未尝以文章为意。黄寇犯阙，夫妻遭难。初封夫人就刃，殷公失声，双血被面。其从母为尼，亲见其祸，泣言于姻亲。愚于殷之中表闻之方信。古人云：泪尽继之以血，哀痛之极也。<br><br>唐世刘崇望弟兄五人，内四人皆登进士第，仕至将相丞郎。其元昆崇彝不及第，官至省郎。生五男，每院各与一人为后，崇彝留一男，少有才思。一旦心疾，唯染翰草制诰，褒贬朝中卿相，咸摭其实。骨肉间惧闻于外，旋取烬之。宛为掌诰之美，竟废于时。鄙夫蜀乡，与前简刺李咏使君有分。陇右有一子，年十四，掌握管草词，指挥天曹地府阴隙之事，落翰如飞。家君忧惧，亦苦戒之。此子乃曰：“但为我父，勿预我事。”他日坠井而死。心为灵台，既婴风恙，而才思伦序，斯又何哉！