珠帘半卷，微风动钩。筠倩午睡未起，梨娘翩然忽入，见筠倩正枕臂眠湘妃榻上。手书一卷，梦倦未抛，书叶已为风翻遍，片片作掌上舞。窥其睡容，秋波不动，笑口微开，情思昏昏，若不胜其困懒者。一种妩媚之睡态，令人可爱，又令人可怜。即西子风前，杨妃醉后，未必过是。世纵有丹青妙手，恐亦难描写入神也。若使霞郎见之，更不知魂消几许矣。梨娘恐其中寒，乃微撼之醒，曰：“阿姑倦乎？胡不掩窗而睡？寒风无情，砭入肌肤，足为病魔绍介，姑欲试药炉滋味耶？”语次，筠倩醒矣，睡意惺忪，支枕而起，谓梨娘曰：“晴窗无事，温习旧课，偶尔困倦，不觉入梦，未知嫂来，慢客甚矣。”梨娘戏之曰：“阿姑情思，正复不浅，梦中有何喜事而微笑启腮窝耶？”筠倩面微，徐曰：“嫂勿相戏，妹正欲询嫂来意也。”梨娘笑曰：“姑慧人也，试一猜之。”筠倩凝思者再，问曰：“论文耶？”梨娘曰：“非也。”“谈诗耶？读画耶？”梨娘曰：“皆非也。”“然则将与妹战一局楸枰矣。”梨娘莞尔曰：“无与弹棋，有心报喜。姑聪明一世，亦有懵懂时耶？请明以告子，阿翁已为姑觅得有情郎，来与姑贺喜耳。”筠倩闻言，潮红晕颊，晴翠翻眉，似羞似愠而言曰：“嫂胡作此恶剧，令人不耐。妹愚甚，实不解于嫂所云也。” <br><br>红窗双影，绮语如丝。筠倩以梨娘无端以不入耳之言相戏，心滋不怿。梨娘笑谢曰：“余不善辞，恼吾妹矣。虽然，事有佐证，非架词以戏姑也。阿翁适诏余，谓筠儿今已有婿，温郎不日将下玉镜台矣。冰人来，直允之，不由儿不愿意也。余闻言甚骇，乃婉语翁曰：‘此事翁勿孟浪，一时选择不慎，毕生之哀乐系之。容儿商诸姑，然后再定去取。’余窃为姑不平，而姑尚欲怒余耶？”筠倩见事似非虚，遽易羞态为愁容，问曰：“真耶？抑仍戏余也？”梨娘亦愤曰：“谁戏汝者！不信可问若翁，当知余言之不谬也。”筠倩作恨声曰：“阿父盲耶，彼非不知儿之性情者，曩以此与之冲突者非一次。父固有言，此后听儿自主，不再加以干涉。父固爱儿而不忍拂儿意者，今胡又愦愦若是，必欲夺儿之自由权，置儿于黑暗中乎？嫂乎，妹非染新学界习气，失却女儿本分，喜谈自由，故违父命。实以此事关系甚大，家庭专制之黑狱中，不知埋殁煞几多巾帼。妹自入学以来，即发宏愿，欲提倡婚姻自由，革除家庭专制，以救此黑狱中无数可怜之女同胞，原非仅仅为一身计也。方欲以身作则，为改良社会之先导，而身反陷之，可痛之事，孰有甚于此者！妹固无以自解，更何词以塞同学之口乎？”语时，秋波荧荧，热泪一眶，几欲由腮而下。 <br><br>梨娘为梦霞作说客，闻筠倩一席话，顿触起身世之感。念曩者若得结婚自由，今日或未必有此恶果。十年旧恨，蓦上心来，颜色忽然惨变。两人相对默然。良久，梨娘叹曰：“闻妹言，余心滋感。余与妹相处久，相知亦深，今日之事，幸妹曲从余言。翁所爱者惟姑，世乌有仅一掌珠而肯草草结姻，遗其女以遇人不淑之叹者？妹知翁所属意者非他人，梦霞也。此人文章道德，卓绝人群。彩凤文鸾，天然佳偶。择婿如斯，不辱没阿姑身分矣。姑仍胶执，翁心必伤。翁老矣，历年颠沛，妻丧子亡，极人世不堪之境。今玉女已得金夫，此心差堪少慰。况鹏儿髫龀，提挈无人，事成之后，孤儿寡妇，倚赖于汝夫妇者正多。姑念垂老之父，更一念已死之兄，当不惜牺牲一己之自由而顾全此将危之大局矣。”梨娘语至此，不觉一阵伤心，泪随声下。筠倩心大恸，亦掩面而泣。 <br><br>筠倩与梦霞，固曾有半面之识者。梦霞之诗若文，固又尝为梨娘所称道者。虽非宋玉、潘安，要亦翩翩浊世之佳公子也。筠倩二八年华，方如迎风稚柳，才解风情，一点芳心，尚无着处。虽与梦霞了无关系，然其脑海中固早有“梦霞”二字之影象，深伏于其际。此时闻梨娘言，心乃怦然。念事已至此，正如被诬入狱，周纳已深，势难解脱。但未知此事为梦霞之主动欤，老父之主动欤？抑更有他人暗中为之作合欤？彼执柯者又属何人欤？此中疑窦颇多，要惟梨娘能知其详。然此何事而喋喋向人，不亦可羞之甚耶？此闷葫芦，一时势难打破，今所急须筹画者，对付梨娘之数语耳。梨娘视筠倩支颐无语，心中若有所忖度者，乃亦止泣而静待其答辞。筠倩意殊落落，长叹谓梨娘曰：“嫂乎，妹零丁一身，爱我者惟父与嫂耳。妹不忍不从嫂言，复何忍故逆父意。今日此身已似沾泥之絮，不复有自主之能力。此后妹之幸福，或不因之而减缺，而妹之心愿，则已尽付东流，求学之心，亦从此死矣。” <br><br>梨娘出，语其翁曰：“适与姑言，彼已首肯，事谐矣。”崔父亦喜曰：“筠儿有主，余事毕矣，余深喜彼之不余忤也。今亦不必先告石痴。梦霞固非外人，俟其归，与之订定婚约，然后转语石痴，俾执吴刚之斧。如此办法，岂不直捷，可以省却一番手续也。”崔父平日本深爱梦霞，但昔为其疏远之侄，今为其亲密之婿，其爱之也，自必增加数倍。时已薄暮，意梦霞将归，望之心甚切，乃老眼欲穿而足音不至。待到黄昏，门外仍无剥啄之声。可笑哉，梦霞殆学作新婿羞见丈人耶？不然何事羁留，而劳家人之久盼也？ <br><br>是夜梦霞竟未归寓，盖为石痴邀往其家，开樽话旧，饮兴双酣。比酒阑灯◆，更漏已深。梦霞连酹十余巨觥，酒入欢肠，兴珠不浅。玉山已颓，金樽尚满，醉眼模糊，步履欹仄。夜深途黑，更乌能扶得醉人归耶？石痴乃遣人往告崔家人，言梦霞醉，不能归，请闭关高卧，不必挑灯痴待矣。两人均酡然，狂态毕露，笑谐杂作。酒兵已罢，继以茗战，旋扫榻而抵足焉。 <br><br>次晨皆起。石痴即欲挟梦霞同谒崔父询昨日事。梦霞以事或不谐，同去反致奚落，且世安有双方议亲，而新郎随其媒妁，求婚于丈人之前者？纵不怕羞，亦太忘形矣，乃托词以谢石痴曰：“我尚须赴校上课，不能奉陪。一夔足矣，安用我为？”梦霞此言，盖以石痴微有足疾，故戏之也。石痴不允，随梦霞到校，俟其课毕，卒挟之同行。 <br><br>既至，先入梦霞书舍，坐谈有顷，而崔父忽扶杖至，盖两人归来时，僮即入内报告也。梦霞迎崔父入，笑谢曰：“昨为秦兄嬲饮，不觉过量，醉不能归，劳吾丈盼望矣。”石痴即搀言曰：“老伯勿信渠诳言。侄昨夜何尝设宴相邀，渠自无颜归见丈人，强就侄索饮，推醉不肯行。侄督促再四，渠终哀求留宿，侄见其可怜，乃留之下榻东轩。今晚课罢，渠又思规避，侄乃强之俱来，一路尚费尽挽扶之力也。”梦霞怒且笑曰：“一派胡言。汝却从何处想来，亦太恶作剧矣。”石痴面有得色，曰：“聊以报今晨之却我耳。”崔父亦大笑曰：“我侄可谓善戏谑矣。联姻一节，老夫固甚愿意，商诸小女，亦无异言，谨如尊命。”语时目视梦霞。梦霞俯首无语。石痴起而笑曰：“既承金诺，小侄亦不枉一行。崔家女配何家郎，洵属天然佳话，美满姻缘，如此者宁复有几？所惜者，小侄不才，殊有忝冰人之职耳。”因顾语梦霞曰：“丈人允许矣，还不拜谢？”梦霞恕之以目，若甚羞恼者。 崔父复曰：“吾侄勿怪，不揣冒昧，老夫尚有一言。鳏独半生，仅一弱息，膝下依依，聊娱晚景，不愿其远适他乡也。况鹏孙年稚，余老迈龙钟，行将就木，恐已不及见其成人。家室飘摇，门庭寥落，来日大难，何堪设想？今吾侄既不嫌范叔之寒，愿结朱陈之好，大足为蓬门生色。择婿得人，岂第筠儿之幸，抑亦崔氏之幸也。鹏孙得沾化雨，将来可望有成，幸吾侄终督教之。老夫之章，欲屈吾侄作淳于髡，事乃两全。未知吾侄能俯从否？”石痴目视梦霞而笑曰：“如何？”梦霞踌躇有顷，答曰：“有母兄在，此事小侄未敢擅专，容函告家中。如得同意，小侄固无不愿也。”崔父曰：“此是正当办法，老夫亦乌敢相强？请吾侄即时作书，就母夫人取决，如有好音，即以示我。”梦霞唯唯。崔父旋辞出。石痴复与梦霞嘲谑良久。时已黄昏，梦霞欲留之同榻，石痴不可，别去。 <br><br>梦霞即就灯下作两书，一以告老母，一以复剑青。书中所言，即日间崔父所言。盖梦霞深为其母所钟爱，曩者，方命拒婚，母知其意在自择佳偶，曾许以结婚之完全自由权。故此次姻事，梦霞竟得自主，所须商酌者，入赘之说，或非老母所愿，不能不俟命而行也。然以意测之，其母既许其自由，不加干预，入赘与否，亦无甚关系，十八九当在赞成之列。若剑青则又深知其中秘密，而希望好事之成就者。今得佳音，欣忭之不暇，安有加以破坏之理？自表面观之，此事尚有一重阻力，自实际言之，一时虽无成议，梦霞固不啻已为崔氏之赘婿矣。 <br><br>海滨归客，湖上寓公。浮云一相别，明月几回圆？石痴自东渡后，蓉湖风月，不知闲却几许，归去来兮，复作林泉之主。水云猿鹤，一例欢迎，江山未改，松菊犹存；韵事重提，故人无恙，乃未叙离情，先成好事，既成好事，再叙离情。茫茫海宇，能寻几个知音？落落生平，那得许多快事？梦霞之愁怀已释，石痴之豪兴方酣，一觞一咏，畅叙幽情；亦步亦趋，共探佳境。放浪形骸之外，流连水石之间。时或鸡黍留宾，为长夜饮，梦霞竟作不归之客。如是者十余曰，石痴倦游，而梦霞病酒矣。 <br><br>梦霞与石痴共晨夕，几不复问崔家事，而梨娘消息亦复沉沉。梦霞虽时时念及，亦不致深求。此数日中直无事可记矣。屈指石痴归来，已历三来复，每值星期休课，非梦霞往就，则石痴过访，互与衔觞赋诗，尽竟日之乐。至第三星期日，梦霞困于宿酲，过午方起，而心情甚懒，无意出门，乃焚香扫地，独坐空斋以待石痴之至。久之足音亦复杳然，坐困书城，颇觉昏闷，起而散步于庭阶之畔。日影在地，云思满天，院落深深，人声寂寂，而忘机之小鸟，巢叶隐栖，见人亦不惊起。有时风扫落叶，簌簌作细响，此外竟不复有一丝声息。 <br><br>徙倚良久，兴味索然，方欲回步入室，忽闻有声出于廊内，随风悠扬，泠泠入听。梦霞讶曰：“噫，异哉！此风琴之声也，胡为乎来哉？”寻声而往，斯时廊下悄无一人。梦霞忘避嫌疑，信步行去。廊尽即为后院，院东为梨娘香阁，而琴声则出自院西一小室中，不知为何人所居。梦霞驻足窗外，侧耳细聆，但闻其声，不见其人，亦不辨其为何谱。须臾又闻窗内曼声低唱曰： <br><br>　　阿侬生小不知愁，秋月春风等闲度。 <br>　　怕绣鸳鸯爱读书，看花时向花阴坐。 <br>　　呜呼一歌兮歌声和，自由之乐乐则那。 呖呖歌喉、轻圆无比，与琴声相和，恍如鸾凤之和鸣。再听之，又歌曰： <br><br>　　有父有父发皤皤，晨昏孰个劝加餐。 <br>　　空堂寂寂形影单，六十老翁独长叹。 <br>　　呜呼再歌兮歌难吐，话到白头泪如雨。 <br><br>续歌曰： <br><br>　　有母有母土一А，母骨已寒儿心摧。 <br>　　悠悠死别七年才，魂魄何曾入梦来。 <br>　　呜呼三歌兮歌无序，风萧萧兮白杨语。 <br><br>又歌曰： <br><br>　　有兄有兄胡不俟，二十年华奄然死。 <br>　　我欲从之何处是，泉下不通青鸟使。 <br>　　呜呼四歌兮歌未残，中天孤雁声声寒。 <br><br>指上调从心上转，断云零雨不成声。而再、而三、而四，琴调渐高，歌声渐苦。怨征清商，寒泉迸泻，非复如第一曲之泷泷入耳矣。梦霞闻此哀音，不觉凄然欲绝，不忍卒听，又不忍不听。此时人意与琴声俱化，浑身瘫软，不能自持，适身畔有石，即据坐其上，而窗内之声又作矣。 <br><br>　　有嫂有嫂春窈窕，嫁与东风离别早。 <br>　　鹦鹉凄凉说不了，明镜韬光心自皎。 <br>　　呜呼五歌兮歌思哀，棠梨花好为谁开。 <br><br>五歌既阕，突转一急调，繁声促节，入耳洋洋，如飘风骤雨之并至。顾琴调虽急，而歌声甚缓，盖歌仅一字，谱则有数十声也。高下抑扬，缠绵宛转，其声之尖咽，虽风禽啼于深竹，霜猿啸于空山，不是过也。其歌曰： <br><br>　　侬欲怜人还自怜，为谁摆布入情天。 <br>　　好花怎肯媚人妍，明月何须对我圆。 <br>　　一身之事无主权，愿将幸福长弃捐。 <br>　　呜呼六歌兮歌当哭，天地无情日月恶。 <br><br>歌至此，琴声划然而止。风曳余音，自窗隙中送出，旋绕于梦霞之耳鼓。曲终人不见，窗外夕阳红。梦霞闻此歌声，虽未见其人，而已知其意。回忆六歌，字字深嵌脑际，细味其语，不禁愤从中来。自怨自艾，恨不即死以谢此歌者，表明我之心迹，偿还彼之幸福。要知落花空有意，流水本无情，肃郎原是路人，天下岂无佳婿？既为马牛之风，怎作凤鸾之侣？谢绝鸩媒，乞还鸳帖，岂不美哉？梦霞一人独自深思，竟忘却身在窗外，非应至之地，亦非应闻之语。 <br><br>徘徊间，忽闻窗内有人语声。一人入曰：“阿姑作甚么？适闻琴声知此间无能此者，必姑也。特来访姑，一聆雅奏，幸勿以余非知音人而挥诸门外也。”一人答曰：“此调不弹久矣。寒窗吊影，苦无排遣，新谱数曲，恨未入妙，试一弄以正节拍，不虞为嫂所闻。歌谱具在，乞嫂为妹一点纂之何如？”一人又曰：“白雪阳春之调，高山流水之音，个中人知其妙。姑音乐大家也，余愧无师旷之聪，并乏巴人之识，而姑言乃如此，殆有意戏余耶？”一人又答曰：“嫂勿过谦，曩闻嫂月下吹《离鸾》一曲，令人意消。箫与琴虽二器，理实相通。以嫂之敏慧，苟一习之，三日可毕其能事矣。”两人絮絮答答，梦霞伫听良久，恐为所窥见，不敢久留，乃蹑足循墙而出。