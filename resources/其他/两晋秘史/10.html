　　乙巳太康六年初，陈群奏帝，以吏部不能审核天下之士，故令郡国各置中正之官，州置大中正，皆取本土之人，任朝廷官，德充才盛者为之，使诠次等级，以为九品。有言行修着则升之，道义亏缺则降之。吏部凭之，以补百官。行之渐久，中正或非其人，好弊日滋。太尉刘毅入朝上疏曰：今陛下立中正，定九品，高下任意，荣辱在手，操人主之威福，夺天朝之权势。公无考校之资，私无告奸之忌，因心百态，营求万端，廉让之风灭，争讼之俗成，窃为天朝耻之。中正之设，损政有八：高下遂强弱，是非随兴衰。一人之身，旬日异状，上品无寒门，下品无势族，一也；重其任而轻其人，使驳论横于州里，嫌隙结于大臣，二也；优劣异地，首尾倒置，三也；禁人诉讼，使受枉不获上闻，四也；彩誉于台府，纳毁于流言，五也；抑功实而隆虚名，长浮华而废考绩，六也；不问才之所宜，而但第为九品，七也；各任爱憎，以植其私，天下之人，焉得不懈德行而锐人事，八也。由此论之，职名中正，实为奸府；事名九品，而有八损。古今之失，莫大于此。臣愚以为宜罢中正面除九品，摒魏氏之弊法，更立一代之美制也。<br><br>　　晋武帝览之，大悦。虽善其言，终不能改也。<br><br>　　却说侍中王济因谏武帝宜亲齐王之事，免官久之。今齐王已薨，武帝因谓何峤曰：“我将骂王济而后官之，何如？”峤曰：“王济俊爽，恐不可屈。”武帝使人宣至，责让之曰：“卿知愧否？”王济曰：“尺布斗粟之谣，常为陛下愧之。他人能令亲者疏，臣不能令亲者疏，以此愧陛下耳。”武帝默然泪下，以王济为侍中。　　却说齐王攸死，天咎屡见：河南荆扬大水；八月朔日食；冬，慕容廆兵五万寇辽西，辽西郡守章明以兵拒战败死，失去州郡。太庙殿陷，星陨如雨。或者以为齐王死屈，故有是变。<br><br>　　慕容廆既寇辽西，武帝甚忧之。群臣奏宜下诏招安，封其为鲜卑都督，则彼自降。武帝从之，使使捧诏往辽西，令东夷校尉以节封慕容廆为鲜卑都督，令来降。使人领诏，入辽西，见东夷校尉何龛，使人以书通知慕容廆。廆大悦，即以士大夫礼巾衣诣府门降何龛。龛恐其诈，乃严军以见之，廆即出，乃改服戎衣而入。左右问其故，廆曰：“主人不以礼待客，客何为哉？”龛闻，甚惭焉。于是，龛持节，开诏读之。廆跪听宣讫，谢恩而起。于是廆降晋，受鲜卑都督印绶，收兵徙居徒河西山去讫。<br><br>　　却说武帝极意声色，遂致成疾。时杨骏秉权，忌诸王有变，心生一计，密奏帝曰：“陛下龙体不安，自是主弱臣强，倘不豫，何以制之？宜封建诸王，都督各镇，此万全之计也。”帝从之，以汝南王司马亮为大司马，都督豫州诸军事，使镇许昌；又徙皇子南阳王司马柬为秦王，使其都督关中；以司马玮为楚王，使其都督荆州；以司马允为淮南王，使其都督扬、江二州诸军事，并假节，令其归国，非宜唤不许入朝。又立皇子司马义为长沙王；立司马颖为成都王；司马晏为吴王；司马炽为豫章王；司马演为代王；立皇孙司马遹为广陵王。　　武帝以才人谢玖赐太子司马衷，衷纳之，生皇孙司马通。<br><br>　　年五岁，宫中曾夜失火，武帝大惊，登楼以望。时皇孙司马遹乃牵武帝裾入，暗中而言曰：“暮火仓卒，宜避非常，不可令照见人主。”武帝闻言，由是奇之。次日，武帝领皇孙司马遹观豕牢，遹言于武帝曰：“豕甚肥，何不杀以享士而使久费五谷？”武帝嘉其说，遂使烹之。因抚其背，谓廷尉傅祗曰：“此儿当兴我家。”次日早朝，会武帝谓群臣曰：“朕皇孙司马遹聪敏非常，前观失火之戒，后上烹豕之言，好似吾太祖宣帝之才也。朕观太子不才，意欲废之。今见皇孙如此明慧，故不易之。”于是群臣上贺，皆称万岁。<br><br>　　武帝乃大会群臣于凌云台。尚书卫瓘知太子司马衷庸才，不堪政事，每欲陈启废之事，未敢发言。因此朝会佯醉，入跪武帝牀前曰：“臣欲有所启。”武帝曰：“卿所言何耶？”欲言而止者三，乃以手抚牀曰：“此座可惜。”武帝意悟，因谬曰：“卿真大醉。”于是瓘不敢复言，而武帝了然在心，乃闷闷归宫，密谓皇后杨氏曰：“今太子不堪大统，此事若何？”　　杨后对曰：“古来神器立嫡以长，不问贤愚，岂可动乎？”时武帝疾甚，知太子不才，然恃皇孙司马遹明敏，故无废立之心。　　先用王佑谋，以太子母弟柬、玮、允，分镇要害。又恐杨氏之逼，以王佑为北军中侯，典禁兵。又与皇孙遹高选僚佐，以散骑常侍刘寔志行清素，命为之傅，以辅皇孙。又封宗室数人。<br><br>　　淮南相刘颂疏曰：陛下以法禁素宽，未可遽革。然矫时救弊，亦宜以渐。譬犹行舟，维不横截迅流，当渐靡而往，稍向所趋，然后得济也。<br><br>　　臣闻为社稷计，莫如封建亲贤。然宜审量事势，使诸侯率义而行者，其力足以维持京邑；包藏祸心者，其势不足以有为。陛下宜与通达古今之士共筹之。周之诸侯有罪，身诛而国存；汉之诸侯有罪，或无子者，国随以亡。今宜反汉循周，则下固而上安矣。天下至大，万事至众，是以圣王执要于上，委务于下，非恶劳而好逸，诚以政体宜然也。夫以居事别能否，甚难也；以成败论功罪，甚易也。今陛下精于进始而略于考终，此政之所以未善也。人主诚能居大执要，考功罪于成败之后，则上下各得其所安矣。古者六卿分职，冢宰为正。自汉氏以来，凡列、执事，丞相都总。今尚书制断，诸卿奉成，于古制为太重，使出家事付外寺，使得专之。尚书统领纲纪，岁终考功，校簿而行赏罚，斯亦可矣。今动皆受成于上，故上之所失，不得复以罪下。岁终事功不建，不知所责也。夫细故谬妄，人情之所必有，而悉苛以法，则朝野无完人矣。近世为监司者，类大纲不振，而微纤必举，尽由畏避豪强而又惧职事之旷，则谨密纲以啰微，使奏效相接，状似尽公，实则挠法。是以圣主不善碎密之案，必责凶猾之奏，则政之奸自然擒矣。夫创业之勋在于立教定制，使遗风系人心，余烈匡幼弱，后世凭之，虽昏犹明，虽愚若智，乃足尚也。至夫修饰官署，凡诸作役，此将来所不须于陛下而自能者也。今动所不须，以伤所凭，窃以为过矣。