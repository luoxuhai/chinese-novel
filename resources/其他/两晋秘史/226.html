　　冬十月，诸葛攸复将水陆二万，击燕人，自石门屯于河渚。<br><br>　　燕王隽使上庸王慕容评，率步骑五万与战东门。攸病，三军无主，因此大败。晋穆帝闻知，遣迎诏书前来，使谢万、郗昙主讨。万、昙复伐之。万矜豪傲物，但以啸咏自高，未尝抚众，兄安深忧之，谓万曰：“汝为元帅，宜数接对诸将，以悦其心，岂有傲诞如此，而能济事耶？”万乃召集诸将，一无所言，直以如意指四座云：“诸将皆劲卒。”诸将益恨之。安虑万不免，乃自偏师以下，每亲造诸将，善言抚谕，厚相亲托。既而万不敢进师，众人皆赖以援洛阳。昙以病退屯彭城，万以为燕兵大盛。故昙退即引兵还，众遂惊溃。万狼狈单骑归，军士欲图，以安之故止。晋帝闻知，以诏废为庶人，降昙号建武将军。于是许昌、颍川、谯、沛诸城，相次陷没，遂为燕所有。<br><br>　　庚申四年正月，燕王慕容隽宴群臣于蒲地阁。酒酣，赋诗，因与群臣谈经史，语及周太子晋，潸然流涕，顾谓群臣曰：“昔魏武追痛仓舒，孙权悼登无已，孤尝谓二主缘爱称奇，无大雅之体。自晔死以来，孤鬃发中白，始知二主有以而然。卿等言晔定何如也？孤今悼之，得毋贻怪将来乎？”时长史李绩对曰：“懿怀之在东宫，臣为中庶子，秉质志业，臣实不敢不知。<br><br>　　先太子大德有八，未见有缺也。至孝自天，性与道合，此其一也；聪敏慧悟，机思若流，此其二也；沉毅好断，理情无幽，此其三也；疾谀亮物，雅悦直言，此其四也；好学不辍，不耻下问，此其五也；英姿迈古，艺业超时，此其六也；虚怀恭敬，尊师重道，此其七也；轻财好施，勤恤民隐，此其八也；有此八德，境内士民，实感慕无极。“燕王隽闻言泣曰：”卿虽过誉，然此儿若在，吾死果能无忧。今景茂幼冲，器艺未举，卿以为何如？“绩曰：”皇太子天资岐嶷，圣敬日跻而八德闇然，二缺未补，雅好游畋，娱心丝竹，所以为损耳。“燕王隽顾谓太子暐曰：”伯阳之言，药石之惠，汝宜识之！“言毕，罢宴归宫。是夜，燕王隽寝疾，谓太原王恪曰：”今二方未平，景茂幼冲，社稷属汝何如？“恪曰：”太子虽幼，胜残致治之主也。<br><br>　　臣何敢干正统？“隽怒曰：”兄弟之间，岂虚饰耶？“恪曰：”陛下若以臣能荷天下之任者，岂不能辅少主乎？“隽喜曰：”汝能为周公，吾复何忧？绩忠迈清亮，汝善遇之！“召吴王垂还邺，至是疾笃，召恪及司空阳骛、司徒评、将军慕容根，受遗诏辅政。谓曰：”朕欲与卿等平一天下，不幸到此难逃，此亦天命也。“又指太子谓恪曰：”此子年幼，今托付与卿，卿宜以骨肉为重，以慕周公之德而辅之，则吾在九泉之下，不忘贤弟。“言讫，泪下如雨。慕容恪曰：”陛下善保龙体，不可怀忧。太子虽幼，吾辅之！岂待再三耶？“隽点首而崩。寿四十九岁，在位十一年，改元者三。<br><br>　　却说慕容暐，字景茂，慕容隽之第三子也。隽因长子慕容晔死之故，乃立为太子也。燕王隽既死，百官举哀殓葬讫，大司马、太原王慕容恪率百官立太子暐为燕王，即皇帝位，改元建熙元年。以慕容恪为太宰、录尚书事，得行周公之事。暐既立大位而庸弱，国事皆委之于恪耳。当恪奏少主曰：“李绩清方忠亮，堪任大事，先帝临终以为恪言。陛下可以绩为尚书右仆射，同辅朝政。”时燕王憾绩，往在先帝面前，言其所短，因而谓恪曰：“万机之事，委之叔父、伯阳二人，朕请独裁何如？”此时李绩闻少主之言进，忧疾而死。临终谓家人曰：“吾不听先人之训，果有今日之故也！”言讫而卒。<br><br>　　先是李绩之父李虚，字子乔，初仕石氏，后始仕燕，历位尚书。前后固辞年老，不堪理政，燕王隽不许，转拜太子太保。<br><br>　　临终谓子绩曰：“以吾之才，而至于此，始者之愿亦已过矣！<br><br>　　我死之后，汝不可以西夕之年，取笑于来今也！“绩不能遵依是语而辞退，是以忧死也。<br><br>　　却说将军慕容根自恃勋旧，有无上之心，乃私见太原王慕容恪而言曰：“主上幼冲，母后秉政，权在大王，何以不因其未定而取之？而甘在人下，非丈夫之所为也！”慕容恪愕曰：“公醉乎？何言之悖耶！昔曹藏、吴札并于家难之际，犹曰为君非吾节。况今储君嗣位，四海无危，宰辅受遗，奈何有私议，公忘先帝之言耶？”根乃大惧，陈谢而退。慕容恪以慕容根言告吴王垂，垂曰：“何不诛之？”恪曰：“今新遭大丧，二邻观衅，而宰辅自相诛夷，恐乖远近之望，且宜忍之。”时根私入宫，谬言于可足浑后及燕王暐曰：“太宰、太傅，将谋不轨，臣请发禁兵诛之。”后将从之，暐曰：“二公，国之亲贤，先帝托以孤嫠，必不肯尔，安知非太师欲为乱也？”乃止。根又思恋旧土，谋欲还东。恪知谮己，乃密奏根罪状，燕王暐使恪诛根及其党二十余人。<br><br>　　时新遭大丧，诛夷狼藉，内外忧惧。恪举止如常，人不见其有忧色，每出入，一人步从，或说以宜自严备，恪曰：“人情方惧，当安静以镇之，奈何复自惊扰？”恪虽综大任，而朝廷之礼，兢兢严谨。每事必与司徒评议之，虚心待士，咨询善道，量才授任，人不逾位。朝臣或有过失，不显其状，随宜而施，时人以为大愧，莫敢犯者。或有小过，自相责曰：“尔复欲望宰公迁官耶？”<br><br>　　燕所征辟国兵，去冬集邺，复遣伐晋，以燕王隽病，大阅而罢。至是，以燕朝多难，互相惊动，自邺以南，道路断绝。　　太宰恪大惊，急以吴王垂为征南将军，去镇蠡台。又令孙希、傅颜率骑二万，观兵河南、临淮而还，于是境内乃安。<br><br>　　却说刘卫辰遣使降秦，请田内地。春来秋返，秦王坚许之。　　夏，云中护军贾雍率百骑袭之，大获而还，奏知秦王坚，坚大怒曰：“朕方以恩信怀戎狄，而汝贪小利以败之，何也？”乃黜雍以白衣领职，遣使还所获，并慰抚之。卫辰大悦，于是入居塞内，贡献相寻。<br><br>　　时东胡独孤部及没弈干各率众数万降秦，秦王苻坚处之塞内。阳平公融谏曰：“戎狄人面兽心，不知仁义，其稽颡内附，实贪地利，非怀德也；不敢犯边，实惮军威，非感恩也。今与民杂居，彼窥郡县虚实，必为边患，不如徙之塞外。”坚从之。<br><br>　　却说桓温聚集文武商议天下之事，群佐皆曰：“今燕王慕容隽新丧，主幼才庸，若兴三军去伐，指期中原可得。”桓温曰：“慕容隽乃英特之士，临死必以其子托付于太原王慕容恪，而恪又善抚国家，能为将兵，石季龙尚且被执，何况今日乎？　　慕容恪尚存，所忧方为大耳，何敢进之？“由是桓温未敢起兵。<br><br>　　史说谢安，字安石，四岁时，桓温见而叹曰：“今此儿丰神秀致。”及总角神识沉敏，风宇条畅，善于书。弱冠时诣王溕，清言良久，既去。溕子王修问父曰：“向客何如大人？”<br><br>　　溕曰：“此客亹亹，为来逼人。”王导亦深器之。由是少有重名，寓居会稽，与王羲之及许珣、支遁交通游处，出则渔弋山水，入则言咏属文，无出世之意。除尚书郎，琅玡王交辟，并不起。常往临安山中，坐石室，临深谷，悠然叹曰：“此去伯夷何远乎？”然虽寓居会稽，以山水自娱，虽为布衣时，人皆以公辅期之。士大夫至相谓曰：“安石不出，如苍生何？”安石每游东山，常以妓女相随。时会稽王司马昱闻之曰：“安石既与人同乐，必不得不与人同忧，召之必至。”安妻刘惔之妹也，见家门贵盛，而安独静，退谓：“丈夫不如此也！”安掩鼻曰：“恐不免耳。”及弟万废黜，安始有仕进之意。安时年已四十，征西大将军桓温闻之，使人请拜为司马。安闻召即至，温大喜，拜为司马，深礼重之。凡有军国大事，悉皆咨之。<br><br>　　辛酉五年，是岁凉奉升平之号。燕守将吕护遣使来建康降晋。晋帝拜为冀州刺史，护欲引晋兵以袭邺，燕太宰恪闻知，乃将兵二万讨之。护婴城自守，将军傅颜请恪急攻之，恪曰：“老贼经变多矣。观其守备，未易猝攻。然内无蓄积，外无救兵，我深沟高垒，坐而守之，休兵养士，离间其党，于我不劳而贼势日蹙，不过十旬，取之必矣。何必多杀士卒，以求旦夕之功？”乃筑长围守之。