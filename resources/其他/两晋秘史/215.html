　　却说慕容恪既取得中山，迁其将帅土豪数千家诣荆城，余皆安堵。军令严明，秋毫不犯。　　却说姚弋仲遣子襄败冉闵之后，使使来江东降晋。穆帝命群臣议，遣人诏以弋仲为车骑大将军、六夷大都督，以其子襄为平北将军，督并州。　　时桓温先闻石氏内乱，上疏请出师经略中原，久不委其行。<br><br>　　温乃使人入朝探知，闻朝廷仗殷浩以抗己，温甚忿之，因谓诸将曰：“浩之抗我，吾不惮之。少时吾与浩共骑劣马，我弃去，浩辄取之，故当出我下也。”又谓郗超曰：“浩有德有言，向使作令仆，足以仪刑百揆，朝廷用违其才耳！因此相待弥年，虽有君臣之迹，羁縻而已；八州士众，资调殆不为国家之用。”<br><br>　　乃自收入府，使人工书，求出北伐。穆帝降诏不许。　　至十二月，温见诏书不从，乃拜表即行，率众五万人，顺流而下。军至武昌，入城屯扎。晋帝设朝，近臣奏曰：“征西大将军桓温屡上表求出北伐，见陛下不听，今引大军十万，顺流而下，屯于武昌，不知何意为也？”穆帝大惧，急问王昱求计。当王昱曰：“可调兵守卫建康、石头二处，任其所往可也。”殷浩亦知，奏之帝曰：“桓温此举，乃是疾臣位重于彼，岂可以臣一人误国家，而苦天下元元也？愿去位避职，以保社稷！”帝未许。群臣议曰：“桓温久怀不臣，不若令侍中黄门以驺虞幡驻温之军，则温毋敢为也。”纷纷朝臣，议不能决。<br><br>　　当吏部尚书王彪之，乃琅玡人，见朝廷所决犹豫，乃言于会稽王昱曰：“诸臣所议，皆非奇策，若浩去职，人情离骇，必有任其责者，非殿下其谁乎？”又谓浩曰：“彼若抗表问罪，卿为之首，欲作匹夫，岂有全地耶？依吾肤见，自当静以待之。　　令相王手书为陈成败，彼必旋师；若不从，则遣中诏；又不从，乃当以正义相裁，奈何无故偬偬，先自猖撅乎？“浩鼓掌悦曰：”决大事正自难，顷日来使人闷，今闻卿此谋，意始得了！“会稽王昱即命抚军司马崧草书，使人送去武昌于桓温拆读。其书曰：寇难宜平，时会宜接，此实为国远图，经略大算。能弘斯会，非足下而谁？然异常之举，众之所骇，游声噂沓，想足下亦少闻之。苟或望风振扰，一时崩散，则望实泣丧，社稷之事去矣。吾与足下，虽职有内外，安社稷、保国家，其志一也。<br><br>　　当先思守国家而后可以图其外，区区诚衷，岂可顾嫌而不尽哉！　　桓温读其书，中心有惧色。即上书惶恐致谢，乃回军还镇去讫。上疏曰：臣窃观赵之自乱，欲来厥衅而伐之，由然下驻武昌，以诏待行，非有异危，乃安社稷耳。讵有外室，陛下既不委臣即戎，臣亦何敢攸往？领众还镇，以待罪耳！<br><br>　　穆帝得疏，复遣人以谕温，以安其心。<br><br>　　壬子八年，秦王苻健集群臣议，乃自称皇帝，即帝位，改元元始年，以苻苌为太子。时健既即大位，以单于及氐羌蛮非天子所宜领，以授太子苌领之。<br><br>　　却说杜洪与司马勋既败，以兵屯宜秋城。洪自以右族轻勋，勋谋与众，遂杀洪自立。　　却说魏王冉闵闻刘显弒其王祗于襄国，乃率兵五万来攻破襄城，获刘显斩之，迁其民于邺。<br><br>　　赵汝阴王石琨见闵杀显，恐不能敌，乃引残众来投降晋。<br><br>　　晋穆帝怒其祖父凶毒天下，故诏斩之，因此石氏遂绝。<br><br>　　于是殷浩使督统谢尚、苟羡以兵进屯寿春，上疏请出师许、洛，穆帝从之。当尚书左丞孔严见浩与桓温不和，而欲自将北伐，因言浩曰：“观温妒忌之情，良可寒心。不知使君将何以镇之？愚谓宜明授任以北征，得专征伐，萧何守管钥，深思廉、蔺屈身之义，平、勃交欢之情，必穆然无间，然后可以保大定功。趋附之徒，皆人面兽心，恐不知所感。”浩不从。<br><br>　　时王羲之闻殷浩出师北伐，使人以书止之。殷浩亦不听。<br><br>　　史说王羲之，字逸少，乃司徒王导从子也。极喜草隶，论者称其笔势飘若浮云，矫若惊鸿。未出任时，与谢安同学。常集于会稽山阴之兰亭，羲之自为之序，其文多不录。羲之性最好鹅，会稽有老妪养鹅，善鸣，羲之求市不得，乃携亲友往观。妪闻羲之至，遂烹以待之。羲之叹息弥日。又山阴有道士，养一好鹅，羲之往观之，其鹅果好，意甚悦，固求市之。道士曰：“先生肯为写《道德经》，当举鹅相赠，市则不肯耳！”羲之欣然代写，写《道德经》毕，遂笼鹅而归。又在蕺山见一老妪，持六角竹扇出卖，羲之讨其扇，著书各五字，妪有愠色，羲之因谓妪曰：“你但言王右军书，以易百钱，必有人留。”妪持扇去，如其言，人竞买之。他日，妪又持扇来求书，羲之笑而却之。每自称：“我书比钟繇，当抗衡；比张颠草，犹当雁行也。”曾与人书云：“羲之临池学书，池水尽黑。”羲之书，初不胜庾翼，及暮年方妙。尝以章草答庾亮，而翼因见深叹服，因与羲之书云：“吾昔有伯英章草字十纸，过江亡失，常叹妙迹永绝。忽见足下答家兄书，焕若神明，赖还旧观耳。”因此朝廷知名，以为右将军。时浩不听羲之所陈，引兵便行。<br><br>　　却说谢尚、苟羡二人，进屯寿春。时魏豫州牧张遇，初以本州岛来降，至是尚等不能抚慰，反加轻慢。遇怒，据许昌，叛降于秦。由是浩军不能进，浩命羡以军镇下邳。<br><br>　　三月，姚弋仲有子四十二人，及病将危，谓诸子曰：“石氏待吾甚厚，本欲为之尽力，今已灭矣。中原无主，自古以来，未有戎狄作天子者。我死，汝曹同归于晋，当执臣节，无为不义也。”言讫而卒。长子襄代领其众，将父灵柩安葬讫，率众来击秦，以报前仇。秦王健知备，引军与战，襄莫能取胜，遂率众归晋。穆帝诏襄以其众权屯谯城。襄既至谯城，乃闻谢尚在寿春，乃单骑渡淮来探尚。尚闻其名，乃命去其侍卫，幅巾待之，欢若平生。襄本善谈论，由是江东人士皆重之。