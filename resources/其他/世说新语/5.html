1豫章太守顧劭，是雍之子。劭在郡卒。雍盛集僚屬自圍棋，外啟信至，而無兒書，雖神氣不變，而心了其故，以爪掐掌，血流沾褥。賓客既散，方歎曰：「已無延陵之高，豈可有喪明之責！」於是豁情散哀，顏色自若。 <br><br>2嵇中散臨刑東市，神氣不變。索琴彈之，奏廣陵散。曲終，曰：「袁孝尼嘗請學此散，吾靳固不與，廣陵散於今絕矣！」太學生三千人上書，請以為師，不許。文王亦尋悔焉。 <br><br>3夏侯太初嘗倚柱作書，時大雨，霹靂破所倚柱，衣服焦然，神色無變，書亦如故。賓客左右，皆跌蕩不得住。 4王戎七歲，嘗與諸小兒游。看道邊李樹多子折枝，諸兒競走取之，唯戎不動。人問之，答曰：「樹在道邊而多子，此必苦李。」取之，信然。 <br><br>5魏明帝於宣武場上斷虎爪牙，縱百姓觀之。王戎七歲，亦往看。虎承間攀欄而吼，其聲震地，觀者無不辟易顛仆，戎湛然不動，了無恐色。 <br><br>6王戎為侍中，南郡太守劉肇遺筒中箋布五端，戎雖不受，厚報其書。 <br><br>7裴叔則被收，神氣無變，舉止自若。求紙筆作書，書成，救者多，乃得免。後位儀同三司。 <br><br>8王夷甫嘗屬族人事，經時未行。遇於一處飲燕，因語之曰：「近屬尊事，那得不行？」族人大怒，便舉□（木累）擲其面。夷甫都無言，盥洗畢，牽王丞相臂，與共載去。在車中照鏡，語丞相曰：「汝看我眼光，乃出牛背上。」 <br><br>9裴遐在周馥所，馥設主人。遐與人圍棋。馥司馬行酒。遐正戲，不時為飲，司馬恚，因曳遐墜地。遐還坐，舉止如常，顏色不變，復戲如故。王夷甫問遐：「當時何得顏色不異？」答曰：「直是暗當故耳。」 <br><br>10劉慶孫在太傅府，於時人士多為所構，唯庾子嵩縱心事外，無跡可間。後以其性儉家富，說太傅令換千萬，冀其有吝，於此可乘。太傅於眾坐中問庾，庾時頹然已醉，幘墮几上，以頭就穿取。徐答云：「下官家故可有兩娑千萬，隨公所取。」於是乃服。後有人向庾道此，庾曰：「可謂以小人之慮，度君子之心。」 <br><br>11王夷甫與裴景聲志好不同，景聲惡欲取之，卒不能回。乃故詣王，肆言極罵，要王答己，欲以分謗。王不為動色，徐曰：「白眼兒遂作。」 12王夷甫長裴公四歲，不與相知。時共集一處，皆當時名士，謂王曰：「裴令令望何足計！」王便卿裴，裴曰：「自可全君雅志。」 <br><br>13有往來者云：「庾公有東下意。」或謂王公：「可潛稍嚴，以備不虞。」王公曰：「我與元規雖俱王臣，本懷布衣之好。若其欲來，吾角巾徑還烏衣，何所稍嚴。」 <br><br>14王丞相主簿欲檢校帳下，公語主簿：「欲與主簿周旋，無為知人几案閒事。」 <br><br>15祖士少好財，阮遙集好屐，並恆自經營。同是一累，而未判其得失。人有詣祖，見料視財物。客至，屏當未盡，余兩小簏，著背後，傾身障之，意未能平。或有詣阮，見自吹火蠟屐，因歎曰：「未知一生當著幾量屐！」神色閒暢。於是勝負始分。 16許侍中、顧司空俱作丞相從事，爾時已被遇，游宴集聚，略無不同。嘗夜至丞相許戲，二人歡極，丞相便命使入己帳眠。顧至曉回轉，不得快孰。許上床便□（口台）台大鼾。丞相顧諸客曰：「此中亦難得眠處。」 <br><br>17庾太尉風儀偉長，不輕舉止，時人皆以為假。亮有大兒數歲，雅重之質，便自如此，人知是天性。溫太真嘗隱幔怛之，此兒神色恬然，乃徐跪曰：「君侯何以為此？」論者謂不減亮。蘇峻時遇害。或云：「見阿恭，知元規非假。」 <br><br>18褚公於章安令遷太尉記室參軍，名字已顯而位微，人未多識。公東出，乘估客船，送故吏數人投錢唐亭住。爾時，吳興沈充為縣令，當送客過浙江，客出，亭吏驅公移牛屋下。潮水至，沈令起彷徨，問：「牛屋下是何物？」吏云：「昨有一傖父來寄亭中，有尊貴客，權移之。」令有酒色，有遙問：「傖父欲食餅不？姓何等？可共語。」褚因舉手答曰：「河南褚季野。」遠近久承公名，令於是大遽，不敢移公，便於牛屋下修刺詣公，更宰殺為饌，具於公前，鞭撻亭吏，欲以謝慚。公與之酌宴，言色無異，狀如不覺。令送公至界。 <br><br>19郗太傅在京口，遣門生與王丞相書，求女婿。丞相語郗信：「君往東廂，任意選之。」門生歸，白郗曰：「王家諸郎亦皆可嘉，聞來覓婿，鹹自矜持，唯有一郎在東床上坦腹臥，如不聞。」郗公云：「正此好！」訪之，乃是逸少，因嫁女與焉。 20過江初，拜官，輿飾供饌。羊曼拜丹陽尹，客來早者，並得佳設，日晏漸罄，不復及精，隨客早晚，不問貴賤。羊固拜臨海，竟日皆美供，雖晚至，亦獲盛饌。時論以固之豐華，不如曼之真率。 21周仲智飲酒醉，□（目真）目還面謂伯仁曰：「君才不如弟，而橫得重名！」須臾，舉蠟燭火擲伯仁，伯仁笑曰：「阿奴火攻，固出下策耳！」 <br><br>22顧和始為揚州從事，月旦當朝，未入，頃停車州門外。周侯詣丞相，歷和車邊，和覓虱，夷然不動。周既過，反還，指顧心曰：「此中何所有？」顧搏虱如故，徐應曰：「此中最是難測地。」周侯既入，語丞相曰：「卿州吏中有一令僕才。」 <br><br>23庾太尉與蘇峻戰，敗，率左右十餘人乘小船西奔，亂兵相剝掠，射，誤中舵工，應弦而倒，舉船上鹹失色分散。亮不動容，徐曰：「此手那可使著賊\！」眾乃安。 <br><br>24庾小征西嘗出未還，婦母阮是劉萬安妻，與女上安陵城樓上。俄頃，翼歸，策良馬，盛輿衛。阮語女：「聞庾郎能騎，我何由得見？」婦告翼，翼便為於道開鹵簿盤馬，始兩轉，墜馬墮地，意色自若。 <br><br>25宣武與簡文、太宰共載，密令人在輿前後鳴鼓大叫。鹵簿中驚擾，太宰惶怖，求下輿，顧看簡文，穆然清恬。宣武語人曰：「朝廷間故復有此賢。」 <br><br>26王劭、王薈共詣宣武，正值收庾希家。薈不自安，逡巡欲去；劭堅坐不動，待收信還，得不定，乃出。論者以劭為優。 <br><br>27桓宣武與郗超議芟夷朝臣，條牒既定，其夜同宿。明晨起，呼謝安、王坦之入，擲疏示之。郗猶在帳內。謝都無言，王直擲還，云：「多！」宣武取筆欲除，郗不覺竊從帳中與宣武言。謝含笑曰：「郗生可謂入幕賓也。」 <br><br>28謝太傅盤桓東山時，與孫興公諸人泛海戲。風起浪湧，孫、王諸人色並遽，便唱使還。太傅神情方王，吟嘯不言。舟人以公貌閒意說，猶去不止。既風轉急，浪猛，諸人皆喧動不坐。公徐云：「如此，將無歸！」眾人即承響而回。於是審其量，足以鎮安朝野。 <br><br>29桓公伏甲設饌，廣延朝士，因此欲誅謝安、王坦之。王甚遽，問謝曰：「當作何計？」謝神意不變，謂文度曰：「晉阼存亡，在此一行。」相與俱前。王之恐狀，轉見於色。謝之寬容愈表於貌。望階趨席，方作洛生詠，諷「浩浩洪流。」桓憚其曠遠，乃趣解兵。王、謝舊齊名，於此始判優劣。 <br><br>30謝太傅與王文度共詣郗超，日旰未得前。王便欲去，謝曰：「不能為性命忍俄頃？」 <br><br>31支道林還東，時賢並送於征虜亭。蔡子叔前至，坐近林公；謝萬石後來，坐小遠。蔡暫起，謝移就其處。蔡還，見謝在焉，因合褥舉謝擲地，自復坐。謝冠幘傾脫，乃徐起，振衣就席，神意甚平，不覺□（目真）沮。坐定，謂蔡曰：「卿奇人，殆壞我面。」蔡答曰：「我本不為卿面作計。」其後，二人俱不介意。 <br><br>32郗嘉賓欽崇釋道安德問，餉米千斛，修書累紙，意寄慇勤。道安答，直云：「損米。」愈覺有待之為煩。 33謝安南免吏部尚書，還東；謝太傅赴桓公司馬，出西，相遇破岡。既當遠別，遂停三日共語。太傅欲慰其失官，安南輒引以它端。遂信宿中塗，竟不言及此事。太傅深恨在心未盡，謂同舟曰：「謝奉故是奇士。」 34戴公從東出，謝太傅往看之。謝本輕戴，見，但與論琴書，戴既無吝色，而談琴書愈妙。謝悠然知其量。 <br><br>35謝公與人圍棋，俄而謝玄淮上信至，看書竟，默然無言，徐向局。客問淮上利害，答曰：「小兒輩大破賊\。」意色舉止，不異於常。 <br><br>36王子猷、子敬曾俱坐一室，上忽發火，子猷遽走避，不惶取屐；子敬神色恬然，徐喚左右，扶憑而出，不異平常。世以此定二王神宇。 <br><br>37苻堅遊魂近境，謝太傅謂子敬曰：「可將當軸，了其此處。」 38王僧彌、謝車騎共王小奴許集。僧彌舉酒勸謝云：「奉使君一觴。」謝曰：「可爾。」僧彌勃然起，作色曰：「汝故是吳興溪中釣碣耳！何敢□（人舟）張！」謝徐撫掌而笑曰：「衛軍，僧彌殊不肅省，乃侵陵上國也。」 <br><br>39王東亭為桓宣武主簿，既承藉，有美譽，公甚欲其人地為一府之望。初，見謝失儀，而神色自若。坐上賓客即相貶笑，公曰：「不然。觀其情貌，必自不凡，吾當試之。」後因月朝閣下伏，公於內走馬直出突之，左右皆宕僕，而王不動。名價於是大重，鹹云：「是公輔器也。」 40太元末，長星見，孝武心甚惡之。夜，華林園中飲酒，舉杯屬星云：「長星！勸爾一杯酒，自古何時有萬歲天子！」 <br><br>41殷荊州有所識，作賦，是束皙慢戲之流。殷甚以為有才，語王恭：「適見新文，甚可觀。」便於手巾函中出之。王讀，殷笑之不自勝；王看竟，亦不言好惡，但以如意帖之而已。殷悵然自失。 42羊綏第二子孚，少有俊才，與謝益壽相好。嘗早往謝許，未食。俄而王齊、王睹來。既先不相識，王向席有不說色，欲使羊去。羊了不眄，唯腳委几上，詠矚自若。謝與王敘寒溫數語畢，還與羊談賞，王方悟其奇，乃合共語。須臾食下，二王都不得餐，唯屬羊不暇。羊不大應對之，而盛進食，食畢便退。遂苦相留，羊義不住，直云：「向者不得從命，中國尚虛。」二王是孝伯兩弟。