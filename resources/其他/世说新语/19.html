1荀勖善解音聲，時論謂之「暗解」，遂調律呂，正雅樂。每至正會，殿庭作樂，自調宮商，無不諧韻。阮鹹妙賞，時謂「神解」。每公會作樂，而心謂之不調。既無一言直勖，意忌之，遂出阮為始平太守。後有一田父耕於野，得周時玉尺，便是天下正尺，荀試以校己所治鐘鼓、金石、絲竹，皆覺短一黍，於是伏阮神識。 <br><br>2荀勖在晉武帝坐食筍進飯，謂在坐人曰：「此是勞薪炊也。」坐者未信，密遣問之，實用故車腳。 <br><br>3人有相羊祜父墓，後應出受命君。祜惡其言，遂倔斷墓後，以壞其勢。相者立視之，曰：「猶應出折臂三公。」俄而祜墜馬折臂，位果至公。 <br><br>4王武子善解馬性。嘗乘一馬，著連錢障泥，前有水，終日不肯渡。王云：「此必是惜障泥。」使人解去，便徑渡。 <br><br>5陳述為大將軍掾，甚見愛重。及亡，郭璞往哭之，甚哀，乃呼曰：「嗣祖，焉知非福！」俄而大將軍作亂，如其所言。 <br><br>6晉明帝解占塚宅，聞郭璞為人葬，帝微服往看，因問主人：「何以葬龍角？此法當滅族！」主人曰：「郭云：『此葬龍耳，不出三年，當致天子。』」帝問：「為是出天子邪？」答曰：「非出天子，能致天子問耳。」 <br><br>7郭景純過江，居於暨陽，墓去水不盈百步，時人以為近水。景純曰：「將當為陸。」今沙漲，去墓數十里皆為桑田。其詩曰：「北阜烈烈，巨海混混；磊磊三墳，唯母與昆。」 <br><br>8王丞相令郭璞試作一卦。卦成，郭意色甚惡，云：「公有震厄！」王問：「有可消伏理不？」郭曰：「命駕西出數里，得一柏樹，截斷如公長，置床上常寢處，災可消矣。」王從其語，數日中，果震柏粉碎。子弟皆稱慶。大將軍云：「君乃復委罪於樹木。」 <br><br>9桓公有主簿善別酒，有酒輒令先嘗，好者謂「青州從事」，惡者謂「平原督郵」。青州有齊郡，平原有鬲縣；「從事」言「到臍」，「督郵」言在「鬲上住」。 <br><br>10郗□（心音）信道甚精勤，常患腹內惡，諸醫不可療，聞於法開有名，往迎之。既來便脈，云：「君侯所患，正時精進太過所致耳。」合一劑湯與之。一服，即大下，去數段許紙，如拳大，剖看，乃先所服符也。 <br><br>11殷中軍妙解經脈，中年都廢。有常所給使，忽叩頭流血。浩問其故，云：「有死事，終不可說。」詰問良久，乃云：「小人母年垂百歲，抱疾來久，若蒙官一脈，便有活理。訖就屠戮無恨。」浩感其至性，遂令舁來，為診\脈處方。始服一劑湯，便愈。於是悉焚經方。