李知微，旷达士也。嘉遁自高，博通书史，至于古今成败，无不通晓。常以家贫夜游，过文成宫下。初月微明，见数十小人，皆长数寸，衣服车乘，导従呵喝，如有位者。聚立于古槐之下。知微侧立屏气，伺其所为。东复有垝垣数雉，旁通一穴。中有紫衣一人，冠带甚严，拥侍十余辈悉稍长。诸小人方理事之状，须臾，小人皆趋入穴中。有一人，白长者曰：“某当为西阁舍人。”一人曰：“某当为殿前录事。”一人曰：“某当为司文府史。”一人曰：“某当为南宫书佐。”一人曰：“某当为驰道都尉。”一人曰：“某当为司城主簿。”一人曰：“某当为游仙使者。”一人曰：“某当为东垣执戟。”如是各有所责，而不能尽记。喜者、愤者、若有所恃者、似有果求者，唱呼激切，皆请所欲。长者立盻视，不复有词，有似唯领而已。食顷，诸小人各率部位，呼呵引従，入于古槐之下。俄有一老父颜状枯瘦，杖策自东而来，谓紫衣曰：“大为诸子所扰也。”紫衣笑而不言。老父亦笑曰：“其可言耶？”言讫，相引入穴而去。明日，知微掘古槐而求，唯有群鼠百数，奔走四散。紫衣与老父，不知何物也。