1彈棋始自魏宮內，用妝奩戲。文帝於此戲特妙，用手巾角拂之，無不中。有客自雲能，帝使為之。客著葛巾角，低頭拂棋，妙逾於帝。 <br><br>2陵雲台樓觀精巧，先稱平眾木輕重，然後造構，乃無錙銖相負揭。台雖高峻，常隨風搖動，而終無傾倒之理。魏明帝登台，懼其勢危，別以大材扶持之，樓即頹壞。論者謂輕重力偏故也。 <br><br>3韋仲將能書。魏明帝起殿，欲安榜，使仲將登梯題之。既下，頭鬢皓然，因敕兒孫：「勿復學書。」 <br>4鍾會是荀濟北從舅，二人情好不協。荀有寶劍，可直百萬，常在母鍾夫人許。會善書，學荀手跡，作書與母取劍，仍竊去不還。荀勖知是鍾而無由得也，思所以報之。後鍾兄弟以千萬起一宅，始成，甚精麗，未得移住。荀極善畫，乃潛往畫鍾門堂，作太傅形象，衣冠狀貌如平生。二鍾入門，便大感慟，宅遂空廢。 <br><br>5羊長和博學工書，能騎射，善圍棋。諸羊後多知書，而射、奕余藝莫逮。 <br><br>6戴安道就範宣學，視范所為：范讀書亦讀書，范抄書亦抄書。唯獨好畫，范以為無用，不宜勞思於此。戴乃畫南都賦圖，范看畢咨嗟，甚以為有益，始重畫。 7謝太傅云：「顧長康畫，有蒼生來所無。」 <br><br>8戴安道中年畫行像甚精妙。庾道季看之，語戴云：「神明太俗，由卿世情未盡。」戴云：「唯務光當免卿此語耳。」 <br><br>9顧長康畫裴叔則，頰上益三毛。人問其故，顧曰：「裴楷俊朗有識具，正此是其識具。」看畫者尋之，定覺益三毛如有神明，殊勝未安時。 <br><br>10王中郎以圍棋是坐隱，支公以圍棋為手談。 <br><br>11顧長康好寫起人形，欲圖殷荊州，殷曰：「我形惡，不煩耳。」顧曰：「明府正為眼爾。但明點童子，飛白拂其上，使如輕雲之蔽日。」 12顧長康畫謝幼輿在岩石裡。人問其所以，顧曰：「謝云：『一丘一壑，自謂過之。』此子宜置丘壑中。」 <br><br>13顧長康畫人，或數年不點目精。人問其故，顧曰：「四體妍蚩，本無關於妙處，傳神寫照，正在阿堵中。」 <br><br>14顧長康道：「手揮五弦易，目送歸鴻難。」