文中子，隋末隐于白牛，著《王氏六经》。北面受学者皆时伟人，国初多居佐命之列。自贞观后，三百年问号称至治，而《王氏六经》卒不传。至元和初，刘禹锡撰《宣州观察使王ど碑》，盛称文中子能昭明王道，以大中立言，游其门者皆天下俊杰；自余士大夫拟议及史册，未有言文中子者。<br><br>姚崇每与儿孙会集，曰：“外甥自非疏，但别姓耳。”遣与儿侄连名。<br><br>玄宗重午日，赐丞相钟乳。宋命子弟将此付医人合炼，对曰：“上之所赐，必当珍异，付其家，必遭窃换。”曰：“持诚示信，尚惧见猜，以猜示人，其可得乎？尔勿以此待人。”<br><br>开元、天宝之间，传家法者：崔沔之家学，崔均之家法。<br><br>玄宗诸王友爱特甚，常思作长枕大被，与同起卧。诸王或有疾，上辗转终日不能食。左右开喻进膳，上曰：“弟兄，吾之手足，手足不理，吾身废矣，何暇更思寝食？”上于东都起五王宅，又于上都创花萼楼，益与诸王会聚。或讲经义，赋诗饮酒，欢笑戏谑，未尝猜忌。<br><br>肃宗在东宫，为林甫所篝，势几危者数矣。鬓发班白。入朝，上见之侧然，曰：“汝归院，吾当幸。”及上到宫中，庭宇不洒扫，而乐器屏弃，尘埃积其上。左右使令亦无妓女。上为之动色，顾谓力士曰：“太子居处如此，将军盍使我知乎？”（原注：上在禁中不呼力士名，呼为将军）力士奏曰：“臣尝欲言，太子不许，云‘无勤上念’。”乃诏力士，令京兆尹亟选人间女子颀长洁白五人，将以赐太子。力士趋出庭下，复奏曰：“臣宣旨京兆尹阅女子，人间嚣然，而朝廷好言事者得以为口实。臣伏见掖庭中，故衣冠以事没入其家者，宜可备选。”上大悦，使力士诏掖庭令，按籍阅视，得五人，以赐太子。而章敬吴皇后在选中，后生代宗皇帝。<br><br>肃宗为太子，尝侍膳。尚食置熟俎，有羊臂需。上顾太子，使太子割。肃宗既割，余污漫刃，以饼洁之，上熟视，不怿；肃宗徐举饼啖之，上大悦，谓太子曰：“福当如是爱惜。”<br><br>玄宗西幸，车驾将自延秋门出，杨国忠请由左藏库西，上从之。望见千余人持火以俟驾。上驻跸曰：“何用此？”国忠对曰：“请焚库积，无为盗守。”上敛容曰：“盗至，若不得此，必厚敛于人。不如与之，无重困吾民也。”命彻火炬而后行。闻者皆感激流涕，迭相语曰：“吾君爱人如是，福未艾也。虽太王去豳，何以过于此也。”玄宗西幸，始入斜谷。天尚早，烟雾甚晦。知顿使、给事中韦倜于野中得新熟酒一壶，跪献于马首数四，上不为之举。倜惧，乃注以他器，自引一，满于上前。上曰：“卿以我为疑耶？始吾即位之初，尝饮大醉，损一人，吾悼之，因以为戒。迨今四十余年，未尝甘酒味。”指力土及近侍者曰：“此皆知之，非绐卿也！”<br><br>天宝中，有一书生旅次宋州。时李公勉年少贫苦，与此书生同店。而不旬日，书生疾作，遂至不救。临绝，语公曰：“某家住洪州，将于北都求官，于此得疾且死，其命也。”因出囊金百两遗公，曰：“某之仆使无知有此，足下为我毕死事，余金奉之。”李公许为办事。及礼毕，置金于墓中，而同葬焉。后数年，公尉开封。书生兄弟赍洪州牒来，累路寻生行止。至宋州，知李为主丧事。专诣开封，请金之所在。公请假至墓所，出金以付焉。<br><br>德宗初即位，深尚礼法。谅暗中，召诸王食马齿羹，不设盐酪。皇姨有寡居者，时节入宫，妆饰稍过，上见之极不悦。异日如礼，乃加敬焉。<br><br>崔吏部枢夫人，太尉西平王晟之女也。晟生日，中堂大宴。方食，有小婢附崔氏妇耳语久之，崔氏妇颔之而去。有顷复来。晟曰：“何事？”女对曰：“大家昨夜小不安适，使人往候。”晟怒曰：“我不幸有此女。大奇事！汝为人妇，岂有阿家病，不检校汤药，而与父作生日？”遽遣走檐子归，身亦续至崔氏家问疾，且拜请教训子不至。晟治家整肃，贵贱皆不许时世妆梳。勋臣之家，称“西平礼法。”李师古跋扈，惮杜黄裳为相，未敢失礼，乃寄钱物百万，并毡车一乘。使者未敢进，乃于宅门伺候。有肩舆自宅出，从婢二人，青衣褴褛。问：“何人？”曰：“相公夫人。”使者遽归以告，师古乃止。<br><br>杜太保宣简公，大历中，有故人遗黄金百两；后三年为淮南节度使，其子来投，公取其黄金还之，缄封如故。检校刑部郎中程皓，性周慎，不谈人短。每于侪类中见人有所訾，未曾应对，候其言毕，徐为辩曰：“此皆众人妄传，其实不尔。”更说其人美事。曾于广坐被人酗骂，席上愕然，皓徐起避之，曰：“彼人醉耳，何可与言。”<br><br>高利自濠州改楚州。时江淮米贵，职田每年得粳米直数千贯。准例替人五月五日以前到者，得职田。利欲以让前人，发州，所在故为淹泊，过限数日然后到州，士子称焉。<br><br>兵部李约员外尝江行，与一商胡舟楫相次。商胡病，因邀相见，以二女托之，皆绝色也。又与一珠，约悉唯唯。及商胡死，财宝钜万，约悉籍其数送官，而以二女求配。始殓商胡，约自以夜光之，人莫知也。后死商胡有亲属来理资财，约请官可发掘检之，夜光果在。其密行皆此类也。<br><br>仆射柳元公家行为士大夫仪表。居大官，奉继亲薛夫人之孝，凡事不异布衣时。薛夫人左右仆使至有以小字呼公者。性严重，居外下辇，常惕惧。在薛夫人之侧，未尝以严颜色待家人，恂恂如小子弟。敦睦内外，当世无比。宗族穷苦无告，因公而存立者甚众。在方镇，子弟有事他适，所经境内，人不知之。族子应规，为水部员外郎，求公为市宅，公不与。潜语所亲曰：“柳应规以儒素进身，始入省，便造新宅，殊不若且税居之为善也。”及水部没，公抚视孤幼，恩意加厚，特为置居处，诸子皆与身名。族孙立疾病，以儿女托；公廉察鄂州，嫁其孤女，虽箱箧刀尺微物，悉手自阅视以付之。公出自清河崔氏，继外族薛氏。前后与舅能、从同时领方镇，居省闼；又与薛氏舅苹同时为观察使，妻父韩仆射同时居大僚：未尝敢以爵位自高，减卑下之敬，其行己如此。<br><br>元和已后，大僚睦亲旧者，前辈有司徒郑公，中间有杨詹事凭、柳元公，其后李相国武都公宗闵。<br><br>裴尚书武，奉寡嫂，抚甥侄，为中表所称。尚书卒后，工部夫人崔氏话其仁，辄流涕。工部名佶，有清德，武之长兄也。兄弟皆为八座，自丞相耀卿至工部子泰章，四世入南北省。群从居显列者，不可胜书。泰章后亦为尚书。<br><br>沈吏部传师，性和易，不从流俗，不矫亢。观察三郡，去镇无余蓄。京城居处隘陋，不加一椽。所辟宾僚，无非名士。身没之后，家至贫苦。二子继业，并致时名，又以报施不妄。其父礼部员外郎既济，撰《建中实录》，见称于时。公亦为史官，及出领湖南、江西，奉诏在镇修《宪宗实录》，当时荣之。<br><br>刘敦儒事亲以孝闻。亲心绪不理，每鞭之见血，则一日悦畅。敦儒常敛衣受杖，曾不变容。宪宗朝旌表门闾。又赵郡李公道枢先夫人卢氏性严，事亦类此。道枢名声已闻，又在班列，宾至门，往往值其受杖。<br><br>荥阳郑还古，俊才嗜学，性孝友。初家青、齐间，值李师道叛命，扶老亲归洛，与其弟自舁肩舆。晨暮奔追，两肩皆疮。妻柳氏，仆射元公之女，有妇道。弟齐古，好博戏赌钱。还古帑中恣其所用，齐古得之辄尽。还古每出行，必封管付家人，曰：“留待二十九郎，傥博，勿使别取债息，为恶人所陷也。”弟感其言，为之稍节。有堂弟善栗，投许昌军为健儿。还古使使召之，自与洗沐，同榻而寝，因致书方镇，求补他职。竟以刚躁喜持论，不容于时。<br><br>路相随幼孤。其母问：“汝识汝父否？”曰：“不识。”曰：“正如汝面。”随号绝久之，终身不照镜。李卫公慕其淳素笃行，结为亲家，以女适路氏。<br><br>孙侍郎在翰林，父为太子詹事，分司东都。因春时游宴欢，忽念温清，进状乞省观。其词曰：“‘陟彼岵兮’，孰不瞻父？‘方寸乱矣’，何以事君？”自内廷径出。时皆称之。至华阴，拜河南尹。<br><br>宣宗天资友爱，敦睦兄弟。大中元年，作雍和殿于十六宅，数临幸，诸王无少长，悉预坐。乐陈百戏，抵暮而罢。诸王或有疾，斥去戏乐，即其卧内，躬自抚之，忧形于色。<br><br>宣宗郊天前一日，谒太庙。至宪宗室，捧而入，涕泗交下。左右观者莫能仰视。<br><br>宣宗尝出内府钱帛，建报圣寺。大为堂殿，金碧圬墁之丽，近所未有。堂曰介福之堂，宪宗御像在焉。堂之北曰虔思殿，上休憩所也。每由复道至寺。凡进荐于介福者，虽甚微细，必手自题缄。<br><br>万寿公主，宣宗之女。上在藩时，主尤钟爱。及下嫁，武德禁中旧仪，车舆有白金为饰者，及呈进，上曰：“我方以俭化天下，宜从近戚始。”乃命以铜制。主既行，每进见，上常诲曰：“无轻待夫，无干预时事。”又降御勖励，其末曰：“苟违吾戒，当有太平、安乐之祸。汝其勉之！”故十五年间，戚属缩然，如山东衣冠之法。宣宗时，前进士于琮选尚永福公主，连拜秘书，擢校书郎、右拾遗，赐绯；左补阙、赐紫。事忽中止。丞相上审圣旨，上曰：“此女子，朕近与会食，对朕辄折匕箸。性情如此，恐不可为士大夫妻。”寻改琮尚广德公主，亦上次女也。<br><br>博陵崔亻垂，缌麻亲三世同爨。贞元已来，言家法者，以亻垂为首。亻垂生六子，一为宰相，五为要官。太常卿，太原尹酆，外壶尚书郎郾，廷尉郇，执金吾鄯，左仆射平章事郸（原注：郾及郓，五知贡举，得士百四十八人）。兄弟亦同居光德里一宅。宣宗尝叹曰：“崔郸家门孝友，可为士族之法矣。”郸尝篝小斋于别寝，御书赐额曰：德星堂。<br><br>大中年，丞郎宴席。蒋公伸在座，忽酌一杯，言曰：“座上有孝于家，忠于国，名重于时者，饮此爵。”众无敢举。李孝公景让起引饮之，蒋以为然。<br><br>李尚书性仁爱，厚于中外亲戚，时推为首。尝为一簿，遍记内外宗族姓名，及其所居郡县，置于左右。历官南曹。牧守及选人相知者赴所任，常阅籍以嘱之。<br><br>东川韦有翼尚书自判盐铁，镇梓潼，有重名。平生不饮酒，不务欢笑，为家讳“平”故也。<br><br>王咸少监，旧族之后。少入仕。遭丧，服除数年，不饮食酒肉。后因会聚，人劝勉之，咸捧肉欲，泪下盈盘，竟不食而离席，一坐为よ怛。后有人传于独狐公者，慕其独行，遂聘其女。<br><br>崔枢应进士，客居汴半岁，与海贾同止。其人得疾既笃，谓崔曰：“荷君见愿，不以外夷见忽。今疾势不起。番人重土殡，脱殁，君能终始之否？”崔许之。曰：“某有一珠，价万缗，得之能蹈火赴水，实至宝也。敢以奉君。”崔受之，曰：“吾一进士，巡州邑以自给，奈何忽蓄异宝？”伺无人，置于柩中，瘗于阡陌。后一年，崔游丐亳州，闻番人有自南来寻故夫，并勘珠所在，陈于公府，且言珠必崔秀才所有也。乃于亳来追捕，崔曰：“傥窀穸不为盗所发，珠必无他。”遂剖棺得其珠。沛帅王彦谟奇其节，欲命为幕，崔不肯。明年登第，竟主文柄，有清名。<br><br>懿宗器度深厚，形貌环玮，仁孝出于天性。郑太后崩，而蔬菜同士人之礼。公卿奉慰，无不感泣。<br><br>沈颜游钟陵，自章江入剑池，过临川。时天早，水将涸。阻风，泊小渚。获败碑，字存者十七八，乃抚州刺史颜鲁公之文，即临川所沈碑也。其文多载鲁公之德业。<br><br>李英公为仆射，其姊病，必亲为粥，火燃，辄焚及其髭。姊曰：“仆妾甚多，何为自苦若是？”曰：“岂为无人耶。顾姊年与皆老，欲久为姊粥，复可得乎？”<br><br>皇甫文备，武后时酷吏。与徐大理有功论狱，诬徐党逆人，奏成其罪，武后特出之。无何，文备为人所告，有功讯之在宽。或曰：“彼曩将陷公于死，今公反欲出之，何也？”徐曰：“尔所言者私怨，我所守者公法，安可以私害公也。”朱正谏敬则，代著孝义，自宇文周至唐，并令旌表，门标六阙。<br><br>元鲁山自乳兄子，两乳涯流，能食，其乳方止。<br><br>长安中争为碑志，若市贾然。大官薨，其门如市，至有喧竞扌致，不由丧家者。裴均之子求铭于韦相，许缣万匹，贯之曰：“宁饿不苟。”