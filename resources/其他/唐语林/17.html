天宝十五载正月，安禄山反，陷洛阳。王师败绩，关门不守。车驾幸蜀，次马嵬驿，六军不发，赐贵妃死，然后驾发。行至骆谷，上登高平，马上谓力士曰：“吾仓皇出狩，不及辞宗庙。此山绝高，望见秦川。吾今遥辞陵庙。”下马东向再拜，呜咽流涕，左右皆泣。又谓力士曰：“吾取张九龄之言，不至于此。”乃命中使往韶州，以太牢祭之。既而取长笛吹自制曲，曲成复流涕，诏乐工录其谱。至成都，乃进谱而请名，上已不记，顾左右曰：“何也？”左右以骆谷望长安索长笛吹出对之。良久，曰：“吾省矣。吾因思九龄，可号为《谪仙怨》。”有人自西川传者，无由知其本末，但呼为《剑南神曲》。其音怨切动人。大历中，江南人盛传。随州刺史刘长卿左迁睦州司马，祖筵闻之，长卿随撰其词，意颇自得，盖亦不知事之始。词云：“晴川落日初低，惆怅孤舟解携。鸟去平芜远近，人随流水东西。白云千里万里，明月前溪后溪。独恨长沙谪去，江潭春草萋萋。”其后，台州刺史窦宏馀以长卿之词虽美，而与本曲意兴不同，复作词以广不知者，其词曰：“胡尘犯阙冲关，金辂提携玉颜。云雨此时消散，君王何日归还？伤心朝恨暮恨，回首千山万山。独望天边初月，蛾眉独自弯弯。”<br><br>德宗初登勤政楼，外无知者。望见一人，衣绿乘驴戴帽，至楼下，仰视久之，亻免而东去。上立遣宣示京尹，令以物色求之。君召万年捕贼官李铭，使促求访。李尉伫立思之，曰：“得必矣。”出召干事所由，春明门外数里内，应有诸司旧职事伎艺人，悉搜罗之，而绿衣果在其中。诘之，对曰：“某天宝旧乐工也。上皇当时数登此楼，每来，鸱必集楼上，号‘随驾老鸱’。某自罢居城外，更不复见。今群鸱盛集，又觉景象宛如昔时，必知天子在上，悲喜且欲泣下。”于是敕尽收此辈，却系教坊。李尉亦为京尹所擢用，后至郡守。<br><br>贞元四年，刘太真侍郎入贡院，寄前主司萧听尚书诗曰：“独坐贡闱里，愁心芳草生；山公昨夜事，应见此时情。”<br><br>太和九年，仇士良诛王涯、郑注，上或登临游幸，虽百戏列于前，未尝少悦。往往瞠目独语，左右不敢进问。题诗云：“辇路生春草，上林花发时。凭高何限意，无复侍臣知。”更于殿内看牡丹，翘足凭栏，诵舒元与《牡丹赋》云：“俯者如愁，仰者如悦，开者如语，合者如咽。”久之，方省元舆词，不觉叹息泣下。时有宫人沈阿翘为上舞《河满子》词，声态宛转，锡以金臂环。乃问其从来，阿翘曰：“妾本吴元济女。元济败，因入宫。”<br><br>王太尉播，少贫，居瓜洲寄食，多为人所薄。及登第，历荣显，掌盐铁三十余年。自刘忠州之后，无如播者。后镇淮南，乃游瓜洲故居，赋诗感旧。李卫公出在蜀关，而致和其诗以寄播。<br><br>宣宗以宪宗常幸青龙寺，命复道开便门，至寺升眺，追感者久之。<br><br>杜豳公丧公主，进状请落驸马都尉，云：“臣每见官衔有‘驸马’字，凄感难胜。”<br><br>太宗谓梁公曰：“以铜为镜，可以正衣冠；以古为镜，可以知兴替；以人为镜，可以明得失。朕尝保三镜，用防己过。今魏徵殂逝，一镜亡矣。”<br><br>太宗闻虞监亡，哭之恸曰：“石渠、东观之中，无复人矣！”<br><br>杜羔有至性。其父为河北尉卒，母非嫡，经乱不知所之，羔常抱终身之感。会堂兄兼为潞州府判官，鞫狱于私第，有老妇辩对，见羔出入，窃谓人曰：“此少年状类吾夫。”诘之，乃羔母也，自此迎归。又往求先人之墓，邑中故老已尽，不知所询。馆于佛寺，日夜悲泣。忽视屋柱烟煤之下，见字数行，拂而视之，乃其父遗迹，言：“我子孙若求吾墓，当于某村某家问之。”羔号哭而往，果有老父年八十余，指其邱垅，遂得归葬。