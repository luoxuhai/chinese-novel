进士张倬，濮阳王柬之曾孙也。时初落第，两手捧《登科记》顶之，曰：“此《千佛名经》也。”其企羡如此。<br><br>卢杞令李揆入蕃，揆对德宗曰：“臣不惮远使，恐死于道路，不达君命。”上恻然，欲免之，谓杞曰：“李揆暮老，无使。”杞曰：“和戎之使，且须谙练，非揆不可。且使揆去，向后差使小于揆年者，不敢辞远使矣。”揆既至，蕃长曰：“闻唐家第一人李揆，公是否？”揆曰：“非也。他那个李揆争肯到此？”恐其拘留，以此谩之也。揆门第第一，文学第一，官职第一。揆致仕东都，大司徒杜公罢淮海也，入洛见之，言及“头头第一”之说。揆曰：“若道门户，有所自，承余裕也；官职，遭遇尔。今形骸凋瘁，看即下世，一切为空，何第一之有？”苗给事子缵应举次，而给事以中风语涩，而心中至切。临试，又疾亟。缵乃为状，请许入试否。给事犹能把笔，淡墨为书，曰：“入！”其父子之情切如此。其年缵及第。<br><br>陆相贽受淮南尉，吏部侍郎不与；顾少连拟与江淮一尉，不伏，竟得之。显其德而自吟曰：“绕阶流氵助，夹砌树阴阴。”□后罢相，□□在假日，敕下不谢官，又贬为忠州司马。大官降敕日，令朝谢。但恐私忌□亦须出入始了。<br><br>开元以后，不以姓名而可称者：燕公、许公、鲁公；不以名而可称者：宋开府、陆兖州、王右丞、房太尉、郭令公、崔太尉、杨司徒、刘忠州、杨崖州、段太尉；位卑而名著者：李北海、王江宁、李馆陶、郑广文、元鲁山、萧功曹、独孤常州、崔比部、张水部、梁补阙、韦苏州；二人连呼者：岐薛、燕许（原注：大手笔）、李杜、姚宋（原注：亦曰苏宋）、萧李（原注：文章）。元和后，不以名可称者：李太尉、韦中令、裴晋公、白太傅、贾仆射、路侍中、杜紫微；位卑名著者：贾长江、赵渭南；二人连呼者；元白；又有罗钳吉纲（原注：酷吏），员推韦状（原注：能吏）。又有四夔、四凶。于良史为张徐州建封从事，每自吟曰：“出身三十年，白发衣犹碧；日暮倚朱门，从未污袍赤。”公闻之，为奏章服焉。<br><br>韩仆射皋为京兆尹，韦相贯之为畿甸尉。及贯之人为相，皋为吏部尚书。每至中书，韦常异礼，以申故吏之敬。皋家自黄门以来，三世传执一笏。经祖父所执，未尝轻授于仆人之手。归则别置于卧内一榻，以示敬慎。<br><br>赵昭公以旧相为吏部侍郎，考前进士杜元颖宏词登科；及镇荆南，又奏为从事。杜公入相，昭公复掌选；至杜出镇西川，奏宋相申锡为从事。数年，杜以南蛮入寇，贬刺循州，遂卒；宋以宰相被诬，谪佐开州。后数年，昭公始卒。公凡八任铨衡，三领节镇，皆带府号，为尚书，惟不历工部，其兵部太常皆再任。年八十七薨，其间未尝遇重疾。俭素（案：俭素，赵《因话录》作“异数”）寿考，为朝中之首。<br><br>权文公德舆，身不由科第，尝知贡举三年，门下所出诸生相继为公相，号得人之盛。赵郡李氏，元和初，三祖之后，同时一人为相。藩南祖，吉甫西祖，绛东祖，而皆第三。至太和、开成间，又各一人前后在相位。德裕，吉甫之子；固言，藩再从弟：皆第九，珏亦绛之近从。李尚书益，有宗人庶子同名，俱出于姑臧公；而人谓尚书为文章李益，庶子为门户李益。而尚书尚兼门地焉。尝姻族间有礼会，尚书归，笑谓家人曰：“大堪笑！今日局席，两个座头总是李益。”<br><br>李太师逢吉知贡举，榜未放而入相，礼部尚书王播代放榜。及第人就中书见座主，时谓“好脚迹门生”，前世未有。<br><br>阳城为朝士，家苦贫，常以布衾木枕质钱数万，人争取之。李愿司空兄弟九人，四有土地：愿为夏州、徐泗、凤翔、宣武、河中五节度，宪为江西观察、岭南节度，为唐邓、襄阳、徐泗、凤翔、泽潞、魏博六节度，听为夏州、灵武、河东、郑滑、魏博、宁七节度。一门登坛受钺，无比焉。<br><br>胡尚书证，河中人。太傅昭公镇河中，尚书建节赴振武，备桑梓礼入谒，持刺称百姓。献昭公诗云：“诗书入京国，旌旆过乡关。”州里荣之。进士赵橹著《乡籍》一篇，夸河东人物之盛，皆实录也。同乡中，赵氏轩冕文儒最著，曾祖父、祖父，世掌纶诰。橹昆弟五人，进士及第，皆历台省。卢少傅宏宣，卢尚书简辞、宏正、简求，皆其姑子也，时称“赵家出”。外家敬氏，先世亦出自河中，人物名望皆谓至盛，橹著《乡籍》载之。<br><br>杨仆射于陵在考功时，举李师稷及第。至其子相国嗣复知举，门生集候仆射，而李公在座。时人谓之杨家上下门生。世有姑之婿与侄之婿，谓之上下同门，盖以此况也。李相石，庾尚书承宣门生，不数年，李佐魏博军，因奏事特赐紫，而庾尚衣绯。人谓李侍御将紫底绯上座主。<br><br>李相宗闵知贡举，门生多清雅俊茂；唐冲、薛庠、袁都，时谓之玉笋。柳公权与族孙，开成中同在翰林，时称大柳舍人、小柳舍人。自祖父郎中芳已来，奕世文学，居清列。久在名场淹屈，及擢第，首冠诸生，当年宏词登高科，十余年便掌纶诰，侍翰苑。性喜汲引，后进多出其门。以诚明待物，不妄然诺，士益附之。<br><br>开成三年，书判考官刑部员外郎纥干公，崔相群门生也。纥干及第时，于崔相新昌宅小厅中集见座主；及为考官之前，假居崔相故第，亦于此厅见门生焉。是年科目八人，敕头孙河南，先于雁门公为丞。纥于封雁门公。<br><br><br>文宗自太和乙卯岁后，常戚戚不乐，事稍闲，则必有叹息之音。会幸三殿东亭，见横廊架巨轴，上指谓画工程修己曰：“此《开元东封图》也。”命内臣悬于东庑下。上举玉如意指张说辈叹曰：“使吾得其中一人，则可见开元之理。”<br><br>文宗为庄恪太子选妃，朝臣家子女悉令进名，中外为之不安。上知之，谓宰臣曰：“朕欲为太子求汝郑间衣冠子女为新妇，扶出来田舍ぴぴ地，如闻朝臣皆不愿与朕作亲情，何也？朕是数百年衣冠，无何神尧打朕家事罗诃去。”遂罢其选。冯河南宿之三子陶、宽、图兄弟，连年进士及第，连年登宏词科，一时之盛无比。太和初，冯氏进士十人，宿家兄弟叔侄亦八人焉。李右丞е年二十九，为尚书右丞。<br><br>宣宗好儒，多与学士小殿从容议论，殿柱自题曰：“乡贡进士李某。”或宰臣出镇，赋诗以赠之。凡对宰臣及上言者，必先整容貌，易衣盥手，然后召见。语及政事，即终日忘倦。<br><br>宣宗爱羡进士，每对朝臣，问“登第否”？有以科名对者，必有喜，便问所赋诗赋题，并主司姓名。或有人物优而不中第者，必叹息久之。尝于禁中题“乡贡进士李道龙”。宦官知书，自文、宣二宗始。<br><br>宣宗尚文学，尤重科名。大中十年，郑颢知举，宣宗索《登科记》。颢表曰：“自武德以后，便有进士诸科。所传前代姓名，皆是私家记录。臣寻委当行祠部员外郎赵，采访诸科目记，撰成十三卷。自武德元年至于圣朝，敕翰林自今放榜后，仰写及第人姓名及所试诗赋题目进入，仰所司逐年编次。”<br><br>李某为中丞，奏孔尚书温、徐相商为监察御史。孔为中丞，李在外多年，除宗正少卿，归而为丞郎。每燕集，时人以为盛事。大中九年，沈侍郎询以中书舍人知举。其门生李彬父丛为万年令，同年有起居之会。仓部李郎中时在座，因戏诸进士曰：“今日极盛，某与贤座主同年。”谓郴州李侍郎也。众皆以为异。是日数公皆诣，宾客冯尚书审，则又郴州座主杨相国之同年也，举座异之。<br><br>张不疑进士擢第，宏词登科。当年四府交辟。江西李中丞凝、东川李相回、淮南李相绅、兴元归仆射融，皆当时盛府。不疑赴淮南命，到府未几，以协律郎卒。不疑娶崔氏，以不协出之，后娶颜氏。<br><br>东夷有识山川者，偏礼五岳，一拜而退；惟入关望华山，自关西门步步礼拜。至山下，仰望叹诧，七日而去。谓京师衣冠文物之盛，由此而致。<br><br>崔起居雍，少有令名，进士第，与郑颢齐名。士之游其门者多登第，时人语为崔雍、郑颢世界。<br><br>崔雍自起居郎出守和州，遇庞勋寇历阳，雍弃城奔浙西，为路岩所构，赐死。雍兄明、序、福兄弟八人皆进士，列甲乙科。当时号为点头崔家。<br><br>崔澹容貌清瘦明白，擢第升朝，崔铉辟入幕。先是朝中以流品为朋甲，以名德清重者为首。咸通中，李都为大龙甲头，沙汰名士，以经纬其伍。渭，澹兄弟也；澹在品中，以涓强侵为粗，卒不取焉。渭卑屈欲见取，其党皆避之。<br><br>琅邪王氏与太原皆同出于周。琅邪之族世贵，号“饣崔头王氏”，太原子弟争之，称是己族，然实非也。太原自号“镂王氏”。崔氏，博陵与清河亦上下。其望族，博陵三房。第二房虽长，今其子孙即皆拜第三房子弟为伯叔者，盖第三房婚娶晚迟，世数因而少故也。姑臧李氏亦然，其第三房，皆受大房、第二房之礼。清河崔氏亦小房最著，崔程出清河小房也。世居楚州宝应县，号“八宝崔氏”。宝应本安宜县，崔氏梦捧八宝以献，敕改名焉。程之姨，北门李相蔚之夫人；蔚乃姑臧小房也，判盐铁。程为扬州院官，举吴尧卿。蔚以为得人，竟乱擢之任。程累郡无政绩，小杜相闻程诸女有容德，致书为其子让能娶焉。程初辞之，谓人曰：“崔氏之门，若有一杜郎，其何堪矣。”而杜相坚请不已，程不能免，乃于宝应诸院取一娣侄嫁之。其后让能贵，为国夫人，而程之女不显。<br><br>进士举人各树名甲，元和中语曰：“欲入举场，先问苏、张。苏、张犹可，三杨杀我。”<br><br>后有东西二甲，东呼西为“茫茫队”，言其无艺也。<br><br>开成、会昌中，又曰：“鲁、绍、瑰、蒙，识即命通。”又曰：“郑、杨、段、薛，炙手可热。”又有“薄徒”“厚徒”，多轻侮人，故裴泌侍御作《美人赋》讥之。后有瑰值、韦罗甲，又曰：“瑰、值、都、雍，识即命通。”又有大小二甲。又有注已甲。又有四字甲，言“深辉轩庭”。又四凶甲。又“芳林十哲”，言其与宦官交游，若刘晔、任江洎、李岩士、蔡铤、秦韬玉之徒。铤与岩士各将两军书题，求华州解元，时谓对军解头。太和中，又有杜颛、窦训、萧ㄍ，极有时称，为后来领袖。杜自拾遗赐绯后，应举及第，又拜拾遗，时号“著绯进士”。郑延昌相公为京兆尹，兼知贡举。<br><br>白居易葬龙门山。河南尹卢贞刻《醉吟先生传》于石，立于墓侧。相传洛阳士人及四方游人过瞩墓者，必奠以卮酒，故冢前方丈之土常成渥。<br><br>崔魏公铉与江西李侍郎骘同在李相石襄阳幕中。铉自下追入，不二年拜丞相。骘时在幕，为李相草贺书曰：“宾筵初启，曾陪樽俎之欢；将幕未移，已在陶钧之下。”（原注：杜佑佐权德舆幕，李珏佐牛僧孺幕，后与使主同为相）<br><br>郑裔绰为浙东观察使，奏侍御史郑公绰为副使。幕客与府主同姓联名甚寡。咸通末，郑浑之为苏州录事，谈铢为鹾院官，钟辐为院巡，俱广文。时湖州牧李超、赵蒙相次俱状元。二郡地土相接，时为语曰：“湖接两头，苏连三尾。”<br><br>苏员外粹与母弟冲俱郑都尉颢门生。后粹为东阳守，冲为信阳守，欲相见境上，本府许之。两郡之守，携宾客同府主出省，俱自外郎，兄弟之荣少比。<br><br>范阳卢，自兴元元年癸亥德宗幸梁洋，二年甲子，鲍防侍郎知举，至乾符二年乙未崔沆侍郎知举，计九十二年，而二年停举；九十年中，登进士者一百一十六人，诸科在外。而为字皆联子。（案：此句疑有讹误）所不联者不十数人。然而世谓卢氏不出座主。自唐来，唯景云二年考功员外郎卢逸知举，后无继者。韦都尉保衡常怪之。咸通十三年，卢庄为阁长，都尉欲以知礼部，庄七月卒。卢相携在中书，以为耻。广明元年，乃追陕州卢渥中丞入知举；帖经后，黄巢犯阙，天子幸蜀，韦昭度侍郎于蜀代之，放十二人。<br><br>闽自贞元以前，未有进士。观察使李始建庠序，请独孤常州及为《新学记》云：“缦胡之缨，化为青衿。”林藻弟蕴与欧阳詹睹之叹息，相与结誓，继登科第。<br><br>薛元超谓所亲曰：“吾不才，富贵过人。平生有三恨：始不以进士擢第，不娶五姓女，不得修国史。”<br><br>高宗承贞观之后，天下无事。上官侍郎仪独持国政，尝凌晨入朝，循洛水堤，步月徐辔，咏云：“脉脉广川流，驱马历长洲。鹊飞山月曙，蝉噪野风秋。”音韵清亮，群公望之，犹若神仙焉。<br><br><br>玄宗既诛韦氏，擢用贤良，革中宗之政，依贞观故事。有志者莫不想太平。中书令姚元崇、侍中宋、御史大夫毕构、河南尹李杰，皆一时之选，时人称姚、宋、毕、李焉。<br><br>开元二十三年，加荣王已下官，敕宰臣入集贤院，分写告身以赐之。侍中裴耀卿因入书库观书，既而谓人曰：“圣上好文，书籍之盛事，自古未有。朝宰充使，学徒云集，官家设教，尽在是矣。前汉有金马、石渠，后汉有兰台、东观；宋有总章，陈有德教；周则虎门、麟趾，北齐有仁寿、文林；虽载在前书，而事皆琐细，方之今日，则岂得扶轮捧毂者哉！”