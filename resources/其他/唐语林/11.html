太宗常幸洛阳，颇见可欲，多治隋氏旧宫，或纵畋游。魏徵骤谏，上忻然罢，曰：“非公，无此语。”<br><br>肃宗五月五日抱小公主，顾山人李唐曰：“念之，勿怪。”唐曰：“太上皇亦应思陛下。”肃宗泣涕。是时张氏已用事，不由己矣。<br><br>阳城为谏议大夫，德宗欲用裴延龄为相，城曰：“白麻若出，我必裂之而死。”德宗以为难，竟不相延龄。<br><br>国子监诸生猥杂，阳城为司业，以道德训谕，有违亲三年者，勉归觐。自天宝九年，置广文馆，至元和中，堂宇虚构，材木堆积，主者或盗用之。<br><br>宪宗固英睿。初即位，得杜公赞导；及其成功，多公力也。<br><br>每大朝会，监察御史押班，不足，则使下御史因朝奏者摄之。<br><br>谏院以章疏之故，忧患略同。台中则务苛礼，省中多事，旨趣不一。故言：“遗、补相惜，御史相憎，郎官相轻。”于司空因韦太尉《奉圣乐》，亦撰《顺圣乐》以进，每宴，必使奏之。其曲将半，缀皆伏，而一人舞于中央。慕容韦缓笑曰：“何用穷兵独舞？”虽笑谈诙谐，亦有为也。ν又令女妓为佾舞，壮妙，号孙武《顺圣乐》。