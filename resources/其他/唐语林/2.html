杜司徒常言：“处世无立敌。”范仆射常言：“丈夫中年能损嗜欲，未有不贵达者。”<br><br>陈子云：“代宗时，有术士曰唐若山，饵芝术，咽气导引，寿不逾八十。郭尚父立勋业，出入将相，穷奢极侈，寿邻九十。”兴元中，有僧曰法钦。以其道高，居径山，时人谓之径山长者。房孺复之为杭州也，方欲决重狱，因诣钦，以理求之曰：“今有犯禁，且狱成，于至人活之与杀之孰是？”钦曰：“活之则慈悲，杀之则解脱。”<br><br>陈子曰：“卫公之战伐，无兵也。杜员外咏歌，无诗也。张长史草圣，无书也。”<br><br>太宗止一树下，颇嘉之，宇文士及从而颂美之，不容于口。帝正色曰：“魏徵常劝我远佞人，我不悟佞人为谁，意疑汝而未明也，今乃果然。”士及叩头谢曰：“南衙群官面折廷争，陛下常不能举首。今臣幸在左右，若不少顺从，陛下虽贵为天子，亦何聊乎？”意复解。武卫将军秦叔宝，晚年常多疾病。每谓人曰：“吾少长戎马，经百余战，计前后出血不啻数斛，何能无疾乎？”<br><br>太宗将致樱桃于阝公（原注：隋后封为阝公），称“奉”则似尊，言“赐”又似卑，及问之虞监。监曰：“昔梁帝遗齐巴陵王，称‘饷’。”遂从之。<br><br>太宗之征辽也，作飞梯临其城。有应募为梯首者，城中矢射如雨，竟为先登。英公指谓中书舍人许敬宗曰：“此人岂不大健？”敬宗曰：“健即大健，要是未解思量。”帝闻，特罢之。<br><br>司稼卿梁孝仁，高宗时造蓬莱宫，诸庭院列树白杨。将军契何力，铁勒之渠率也，于宫中纵观。孝仁指白杨曰：“此木易长，三数年间，宫中可荫影。”何力一无所应，但诵古人诗云：“白杨多悲风，萧萧愁杀人。”意此是冢墓间木，非宫室中所宜种。孝仁遂令拔去，更种梧桐。昆明池者，汉武帝所置。蒲鱼之利，京师赖之。中宗朝，安乐公主请之。帝曰：“前代以来不以与人，此则不可。”主不悦，因役人徒别凿，号曰定昆池。既成，中宗往观，令公卿赋诗。李黄门日知诗曰：“但愿暂思居者逸，无使时传作者劳。”及睿宗即位，谓之曰：“当时朕亦不敢言，非卿忠正，何能若是！”寻迁侍中。魏徵陈古今理体，言太平可致。太宗纳其言。封德彝难之曰：“三代以后，人渐浇讹，故秦任法律，汉杂霸道，皆欲理而不能，岂能理而不欲？徵书生，若信其虚论，必乱国家。”徽语之曰：“五帝三王，不易人而理。行帝道则帝，行王道则王，在其所化而已。考之载籍，可得而知。昔黄帝虽与蚩尤战，既胜之后，便致太平。四夷乱德，颛顼征之，既克之后，不失其理。桀为乱德，汤放之；纣无道，武王伐之，而俱致太平。若言人渐浇讹，不返朴素，至今应为鬼魅，宁可得而教化耶？”德彝无以难之。徵薨，太宗御制碑文并御书。后为人所谗，敕令踣之。及征辽不如意，深自悔恨，乃曰：“魏徵若在，不使我有此举也。”既渡，驰驿以少牢祭之，复立碑焉。<br><br>太宗尝临轩谓侍臣曰：“朕非不能恣情为乐，常每励心苦节，卑宫菲食者，正为苍生尔。我为人主，兼行将相事，岂不是夺公等名？昔汉高得萧、曹、韩、彭，天下宁宴；舜、禹、殷、周得稷、契、伊、吕，四海安。此事朕并兼用之。”给事中张行成谏曰：“有隋失道，天下沸腾。陛下拨乱反正，拯生人于涂炭，何禹、汤所能拟？陛下圣德含光，规模宏远，虽文、武之烈，实无以加。何用临朝对众，与之校量。将谓天下已定，不藉其力，复以万乘至尊，与臣下争功。臣备员近枢，非敢知献替事，辄陈狂直，伏待菹醢。”太宗深纳之，俄迁侍中。<br><br>高宗朝，晋州地震，雄雄有声，经旬不止。高宗以问张行成，行成对曰：“陛下本封于晋，今晋州地震，不有徵应，岂使然哉！夫地，阴也，宜安静而乃屡动。自古祸生宫掖，衅起宗亲者，非一朝一夕，或恐诸王公主谒见频烦，乘间伺隙；复恐女谒用事，臣下阴谋。陛下宜深思虑，兼修德以杜未萌。”高宗深纳之。则天以武承嗣为左丞相。李昭德奏曰：“不知陛下委承嗣重权，何也？”则天曰：“我子侄，委以心腹耳。”昭德曰：“若以姑侄之亲，何如父子？何如母子？”则天曰：“不如也。”昭德曰：“父子、母子尚有逼夺，何诸姑所能容？使其有便可乘，宝位其能安乎？陛下之子，受何福庆，而委重权于侄手？事之去矣！”则天惧曰：“我未思也。”即日罢承嗣政事。<br><br>太宗射猛兽于苑内，有群豕突出林中，太宗引弓射之，四发，殪四豕。有一雄豕直来冲马，吏部尚书唐俭下马搏之。太宗拔剑断豕，顾而笑曰：“天策长史，不见上将击贼耶，何惧之甚？”俭对曰：“汉祖以马上得之，不以马上理之。陛下以神武定四方，岂复逞雄心于一兽？”太宗善之，因命罢猎。<br><br>太宗言尚书令史多受赂者，乃密遣左右以物遗之，司门令史果受绢一匹。太宗将杀之，裴矩谏曰：“陛下以物试之，遽行极法，诱人陷罪，非‘道德、齐礼’之义。”乃免。张玄素，贞观初，太宗闻其名，召见，访以理道。玄素曰：“臣观自古以来，未有如隋室丧乱之甚，岂非其君自专，其法日乱？向使君虚受于上，臣弼违于下，岂至于此！且万乘之主，欲使自专庶务，日断十事而有五条不中者，何况万务乎？以日继月，以至累年，乖谬既多，不亡何待？陛下若近鉴危亡，日慎一日，尧舜之道，何以加之！”太宗深纳之。<br><br>太宗幸九成宫，还京，有宫人憩川县官舍。俄而李靖、王至，县官移宫人于别所而舍靖、。太宗闻之，怒曰：“威福岂由靖等？何为礼靖等而轻我宫人！”即令按验川官属。魏徵谏曰：“靖等，陛下心膂大臣；宫人，皇后贱隶。论其委任，事理不同。又靖等出外，官吏访阙廷法式朝觐，陛下问人疾苦。靖等自当与官吏相见，官吏不可不谒。至于宫人，供养之外，不合参承。若以此罪，恐不益德音，骇天下耳目。”太宗曰：“公言是。”遂舍不问。谷那律，贞观中为谏议大夫，褚遂良呼为“九经库”。永徽中，尝从猎，途中遇雨，高宗问：“油衣若为得不漏？”对曰：“能以瓦为之，不漏也。”意不为畋猎。高宗深赏焉。赐帛二百匹。<br><br>武德初，万年县法曹孙伏伽三上表，以事谏。其一曰：“陛下贵为天子，富有天下，凡曰狩，须顺四时。陛下即位之明日，有献鹞雏者，此乃前朝之弊风，少年之事务，何意今日行之？又闻相国参军卢牟子献琵琶，长安县丞张安道献弓箭，并蒙赏赉。但普天之下，率土之滨，莫非王臣。陛下有所欲，何求不得，岂少此物乎？”其二曰：“百戏散乐，本非正声，此谓淫风，不可不改。”其三曰：“太子诸王左右群寮，不可不择。愿陛下纳选贤才，以为寮友，则克安磐石，永固维城矣。”高祖览之悦，赐帛百匹，遂拜为侍御史。<br><br>武德四年，王世充平后，其行台仆射苏世长以汉南归顺。高祖责其后服。世长稽首曰：“自古帝王受命，为逐鹿之喻，一人得之，万夫敛手。岂有猎鹿之后，忿同猎之徒，问争肉之罪也？”高祖与之有旧，遂笑而释之。后从猎于高陵，是日大获，陈禽于旌门。高祖顾谓群臣曰：“今日畋，乐乎？”世长对曰：“陛下废万几，事畋猎，不满十旬，未为大乐。”高祖色变，既而笑曰：“狂态发耶？”对曰：“为臣私计则狂，为陛下国计则忠矣。”尝侍宴披香殿，酒酣，奏曰：“此殿隋炀帝之所作耶？何雕丽之若是也！”高祖曰：“卿好谏似直，其心实诈。岂不知此殿是吾所造，何须诡疑是炀帝？”对曰：“臣实不知。但见倾宫、鹿台，琉璃之瓦，并非帝王节用之所为也。若是陛下所造，诚非所宜。臣昔在武功，幸当陪侍。见陛下宅宇才蔽风霜，当此时亦以为足。今因隋之侈，人不堪命，数归有道，而陛下得之，实谓惩其奢淫，不忘俭约，今于隋宫之内，又加雕饰，欲拨其乱，宁可得乎？”高祖每优容之。前后匡谏讽刺，多所宏益。<br><br>张文素为给事中。贞观初，修洛阳宫，以备巡幸，上书极谏。太宗善之，赐彩三百匹。魏徵叹曰：“张公论事，遂有回天之力。可谓仁人之言，其利博哉！”太宗将幸九成宫，马周上疏谏曰：“伏见明敕，以二月二日幸九成宫。臣窃惟太上皇春秋已高，陛下宜朝夕侍膳，晨昏起居。今所幸宫，去京三百余里，銮舆动轫，俄经旬日，非可朝发暮至；脱上皇或思感，欲即见陛下者，将何逮之。且车驾今行，本意避暑；则上皇尚留热处，而陛下自逐凉处。温清之道，臣切不安。”太宗称善。房玄龄与高士廉偕行，遇少府少监窦德素。问之曰：“北门近来有何营造？”德素以闻。太宗谓玄龄、士廉曰：“卿但知南衙事，我北门小小营造，何妨卿事？”玄龄等拜谢。魏徵进曰：“臣不解陛下责，亦不解玄龄等谢。既任大臣，即陛下股肱耳目，所营造何容不知？责其访问官司，臣所不解。陛下所为若是，当助陛下成之；所为若非，当奏罢之：此乃事君之道。玄龄等所问无罪而陛下责之，玄龄等不识所守。臣实不喻。”太宗深纳之。<br><br>总章中，高宗将幸凉州。时陇右虚耗，议者以为非便。高宗闻之，召五品以上，谓曰：“帝王五载一巡狩，群后四朝，此盖常礼。朕欲暂幸凉州，乃闻中外咸谓非宜。”宰臣以下莫有对者。详刑大夫来公敏进曰：“陛下巡幸凉州，宣王略，求之故实，未虚令典。但随时度事，臣下窃有所疑。高丽虽平，余寇尚梗；西道经略，兵犹未停。且陇右诸州，人户少寡，供待车驾，备拟稍阙。臣闻中外实有窃议。”高宗曰：“既有此言，我止度陇，存问故老，狩即还。”遂下诏停西幸，擢公敏为黄门侍郎。<br><br>德宗既贬卢杞，然常思之。后欲稍迁，朝臣恐惧，皆有谏疏。上问李公曰：“卢杞何处奸邪？”对曰：“陛下不知，此所以为奸邪也。”<br><br>马司徒之孙始生，德宗名之曰“继祖。”笑曰：“此有二意，谓以索系祖也。”<br><br>陆长源以旧德为宣武行军司马，韩愈为巡官。或讥年辈相悬。周愿曰：“大虫老鼠，俱为十二相属，何怪之有。”旬日传于长安中。高贞公郢为中书舍人九年，家无制草。或曰：“前辈有制集，焚之何也？”答曰：“王言不可存于私家。”<br><br>高贞公致仕，制云：“以年致政，抑有前闻；近代寡廉，罕由斯道。”是时杜司徒年过七十，无意请老。裴晋公为舍人，以此讥之。<br><br>宪宗忽问：“京兆尹几员？”李相吉甫对曰：“京兆三员：一员大尹，二员少尹。”人以为善对。<br><br>衢州人余长安，父叔二人为同郡方金所杀。长安八岁自誓，十七乃复仇。大理断死。刺史元锡奏：“余氏一家，遇横死者实二平人，蒙显戮者乃一孝子。”引《公羊传》“父不受诛，子得复仇”之义。时裴为宰相，李刑部为有司，事竟不行。老儒薛伯高遗锡书：“大司寇是俗吏，执政柄乃小生，余氏子宜其死矣！”<br><br>宪宗问赵相宗儒曰：“人言卿在荆门，球场草生，何也？”对曰：“罪诚有之。虽然，草生不妨球子。”上为之笑。<br><br>郑阳武常言欲为《易比》，以三百八十四爻各比人事。又云：“仁义之有庄周，犹禅律之有维摩诘，欲图画之，未能也。”王相涯注《太玄》，常取以卜，自言所中多于《易》筮。<br><br>高贞公之子定，通王氏《易》。为图，合八出，以画八卦。上圆下方，合则为重，转则为演。七转为六十四卦，六甲八节备焉。著外传二十二篇。定，小字董二，时人多以小字称。初年七岁，读《尚书》至《汤誓》，问父曰：“奈何以臣伐君？”父答曰：“应天顺人。”又问曰：“用命，赏于祖；不用命，戮于社，岂是顺人？”父不能答。年二十三，为京兆府参军卒。<br><br>李直方尝第果实，若贡士者。以绿李为首，楞梨为二，樱桃为三，柑为四。蒲桃为五。或荐荔枝，曰：“寄举之首。”又问：“栗如之何？”曰：“最有实事，不出八九。”始范晔以诸香品时辈，侯味虚撰《百官本草》，皆此类也。<br><br>宋济老于词场，举止可笑。尝试赋，语失官韵，乃抚膺曰：“宋五又坦率矣！”因此大著。后礼部上甲乙名，德宗先问：“宋五坦率否？”<br><br>伊慎每求族望以嫁子，李长荣则求时名以嫁子，皆自署为判官。奏言：“臣不敢学交质罔上。”德宗从之。<br><br>李德裕太尉未出学院，盛有词藻，而不乐应举。吉甫相，俾亲表勉之。卫公曰：“好驴马不入行。”由是以品子叙官也。<br><br>李吉甫为相，以武相元衡同列，事多不叶。每退，公词色不怿。掌武启白曰：“此出之何难！”乃请修狄梁公庙。于是武相渐求出镇，智计已闻于早成矣。