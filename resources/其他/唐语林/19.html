（案：以下《补遗》四卷，并采自《永乐大典》，原分门目，已不可考见，今略以时代为次，无时代者编附于后）<br><br>高祖既受隋禅，坐太极前殿，会朝之次，忽报南山急，贼不测。安南大首领冯盎前奏曰：“急击之，必退散，无能为也。”遣百骑御之。俄顷报贼南遁，上召盎曰：“卿安能远料贼果败退？”盎曰：“奏报之时，臣望气，云形似树。辰在金，金能克木，击之必胜。”上喜，面赐金带。武德末年，突厥至渭桥，控弦四十万。太宗初亲庶政，驿召李卫公问策。时发诸州府军未至，长安居人胜兵者不过数万。突厥精骑腾突挑战，日数十合。帝怒，欲击之。靖请倾府库，邀其归路，帝从其言，突厥兵遂退。于是据险邀之，遂弃老弱而遁。获马数百匹，金帛一无遗焉。<br><br>李密挂《汉书》牛角，行且读。<br><br>隋大业中，李卫公上书，高祖终不为人臣，请速去之。后高祖入京师，靖与滑仪、卫文升等俱见收。卫、滑既死，太宗虑囚，见靖，引与语，因请于高祖免之。始随赵郡王孝恭南征，清巴、汉，擒萧铣，荡一扬、越，师不留行，皆靖之力也。英公始与单雄信俱仕李密，结为兄弟。密既亡，雄信降世充，来归国。雄信壮勇过人。后与海陵王元吉围洛阳。元吉恃膂力，每行围。世充召雄信告之，酌以金碗，雄信尽饮，驰马而出，枪不及海陵者一尺。惶遽，连呼曰：“阿兄！此是主。”雄信乃揽辔而止，顾笑曰：“胡不缘尔，且竟死！”世充既平，雄信将就戮，英公请之不得，泣而退。雄信曰：“我固知汝不了。”曰：“平生誓共灰土，岂敢相忘？但将身许国，义不两合，虽不死之，且顾兄妻子如何？”因以刀割其股肉以授信，曰：“示不亏前誓。”雄信食之不疑。<br><br>高宗立武后。褚河南谋于赵公无忌、英公，将以死争。赵公请先入，褚曰：“太尉，国之元舅，脱事不如意，使上有恶舅之名，不可。”英公请先入，褚曰：“司空，国之元勋，有不如意，使上有逐良臣之名，不可。遂良出自草茅，无汗马之功，蒙先帝殊遇，以有今日。自当不讳之时，躬奉遗诏，若不效其愚衷，何以下见先帝？”揖二公而入。帝深纳其言，事遂中寝。<br><br>中宗正位后，有武当县丞寿春周憬，慷慨有节义，乃与王驸马同皎谋诛武三思。事发，同皎见害，憬逃于比干庙中刎死。临死谓曰：“比干，纣之忠臣也；傥神道有知，明我以忠见杀。”<br><br>虬须客，姓张氏，赤发而虬须。时杨素家红拂妓张氏奔李靖，将归太原。行次灵桥驿，既设床，炉中煮肉，张氏以发长垂地，立梳床前，靖方刷马，忽虬须客乘驴而来，投革囊于炉前，取枕欹卧，看张氏梳头。靖怒，未决。张氏熟视其面，一手映身摇示靖，令勿怒。急急梳头毕，敛衽前问其姓氏。卧客曰：“姓张。”张氏对曰：“妾亦姓张，合是妹。”遽拜之。问第几，曰：“第三。”亦问第几，曰：“最长。”遂喜曰：“今日幸逢一妹。”张氏遥呼曰：“李郎，且来拜三兄！”靖骤拜之，遂环坐。客曰：“煮者何肉？”曰：“羊肉，计已熟矣。”客曰：“饥。”靖出市胡饼，客抽腰间匕首切肉，共食之竟，以余肉乱切饲驴。客曰：“何之？”曰：“将避地太原。”客曰：“有酒乎？”曰：“主人西，则酒肆也。”靖取酒一斗。既巡，客曰：“吾有少下酒物，李郎能同食乎？”靖曰：“不敢。”遂开革囊，取出一人头，并心肝；却以头贮囊中，以匕首切心肝共食之。曰：“此天下负心者也。衔之二十年，今始获之，吾憾释矣！”又曰：“观李郎仪形器宇，真丈夫也！亦闻太原有异人乎？”曰：“尝识一人，余谓之真人也，其余将相而已。”曰：“其人何姓？”曰：“某之同姓。”“年岁？”曰：“仅二十。”曰：‘今何为？”曰：“州将之子也。”曰：“李郎能致吾一见乎？”曰：“靖之友刘文静者与之善，因文静见之可也。然兄欲何为？”曰：“望气者云：‘太原有奇气。’使吾访之。李郎何日到太原？”曰：“靖计之，某日当达。”曰：“达之明日方曙，候我于汾阳桥。”言讫，乘驴而去。其行如飞，回顾已失矣。公与张氏且惊且惧。久之，曰：“烈士不欺人，固无畏也。”促鞭而行。及期，入太原，候之，相见大喜。偕诣刘氏，诈谓文静曰：“有善相者思见郎君，请迎之。”文静素奇其人，方议匡辅，一旦闻客有知人者，其心可知，遽致酒延之。使回而到，不衫不履，裼裘而来，神气扬扬，貌与常异。虬须默然，于坐末见之，心死。饮数杯而起，招靖曰：“真天子也！吾见之，十得八九矣。然须道兄见之。李郎宜与一妹复入京。某日午时，访我于马行东酒楼下，有此驴及瘦骡，即我与道兄俱在其上矣。”又别而去之。靖与张氏及期访焉，宛见二乘，揽衣登楼，而虬须与道士方对饮。见靖惊喜，召对环饮十数巡，曰：“楼下匮中有钱十万，可择一深隐处，驻一妹，某日复会我于汾阳桥下。”靖如期至，则道士与虬须已先到矣。仍俱诣文静。时方奕棋，揖起而话心焉。文静飞书迎文皇，看道士对奕，虬须与靖旁立焉。俄而文皇到来，精彩惊人。揖而坐。神气清朗，满坐风生，顾盼伟如也。道士一见，惨然，失棋子，曰：“此局输矣！输矣！于此失却局，奇哉！救无路矣！复奚言！”奕罢请去。既出，谓虬须曰：“此世界非子世界，他方图之可矣。勉之，勿以为念。”因共入京。虬须曰：“计李郎之程，某日方到。到之明日，可与一妹同诣某坊小宅相访。欲令新妇祗谒，兼议从容，无前却也。”言毕，吁嗟而去。靖策马而归。遂与张氏同往。见一小板门，扣之，有应者云：“三郎令候李郎、一娘子久矣。”延入重门，门愈壮丽。奴婢四十余人，罗列庭前。奴二十人，引靖入东厅；婢二十人，引张氏入西厅。厅之陈设，颇极精异，巾箱、妆奁、冠盖、首饰之盛，非人间之物。巾栉既毕，又请更衣，衣甚珍奇。既毕，传云：“三郎来！”乃虬须也。纱帽裼裘，亦有龙虎之状。欢然相见，催其妻出拜，盖真天人也。于是四人对坐，牢馔毕陈，女乐列奏。其饮食妓乐，若自天降，非人间之物。食毕行酒，而家人自堂来舁出两床，各以锦绣帕覆之。既呈，尽去其帕，乃文簿钥匙耳。虬须指谓曰：“此珍宝货泉之数，吾所有悉以充赠。向者本欲于此世界求事，或当一二十年，建少功业。今既有主，住亦何为？太原李氏，真英主也。海内即当太平。李郎以奇特之才，辅清平之主，竭忠尽行，必极人臣。一妹以天人之资，蕴不世之艺，从夫之贵，荣极轩裳。非一妹不能识李郎，亦不能存李郎；非李郎不能遇一妹，亦不能荣一妹。起陆之渐，际会如斯，虎啸风生，龙吟云起，固当然也。将予之赠，以佐真人，赞功业也。勉之哉！此后十余年，东南数千里外有异事，是吾得志之秋也，妹与李郎可沥酒相贺。”因命家仆列拜，曰：“李郎、一妹，是汝主也。”言毕，与其妻戎装，从一奴，乘马而去。数步乃不复见。靖据其宅，遂为豪家，得以助文皇缔构之资，遂匡大业。贞观十年，靖以左仆射同平章事。东南蛮奏：有海贼以千艘，带甲者十万人，入扶余国，杀其主自立，国已定。靖知虬须之得志也，归告张氏，具礼相贺，沥酒东南祝拜之。是知真人之兴，非英雄所觊，况非英雄乎？人臣之谬思乱者，乃螗臂扼辙耳。我皇家垂福万叶，岂虚言哉！或曰：“卫公兵法，半乃虬须所传。”信哉！太宗征辽，李卫公病不能从。帝使执政等召之，不果起，帝曰：“吾知之矣。”明日，驾临其第，执手与别。卫公曰：“老臣宜从，但犬马之疾增甚。”帝抚其背曰：“勉之！昔司马仲达非不老病，竟能自强，立勋魏室。”公叩头曰：“老臣请舆病行。”至相州，疾笃而不能进。上至驻跸山，高丽与合军四十里。太宗有惧色，江夏王进曰：“高丽倾国以拒王师，平壤之守必弱，请假臣精卒五千，覆其本根，则数十万之众，可不战而降。”帝不应。既合战，为敌所乘，殆将不振。还谓卫公曰：“吾以天子之众，困于蕞尔之夷，何也？”靖曰：“此道宗所解。”时江夏王在侧，帝顾之，道宗具陈前言。帝怅然曰：“当时遽不忆也。”太宗谓尉迟敬德曰：“人言卿反，何故？”对曰：“臣反是实。臣从陛下讨逆伐叛，惟凭威灵，幸而不死，然所存，刃锋也。今大业已定，而反疑臣。”乃悉解衣投于地，以见所伤之处。帝对之流涕，曰：“卿衣矣！朕以不疑卿，故以相告，何反以为恨？”<br><br>太宗谓敬德曰：“朕将嫁女与卿，称意否？”敬德笑曰：“臣虽鄙陋，亦不失为夫妇之道。臣每闻古人云：‘富不易妻，仁也。’窃慕之，愿停圣恩。”叩头固让，帝嘉之而止。<br><br>薛万彻尚平阳公主。人谓太宗曰：“薛驸马无才气。”因此公主羞之，不同席者数月。帝闻之，大笑，置酒召诸婿尽往，独与薛欢语，屡称其美。因对握槊，睹所佩刀，帝佯为不胜，解刀以佩之。酒罢，悦甚。薛未及就马，主遽召同载而还，重之逾于旧日。中书令马周以布衣上书，太宗览之，未及终，命召之。乃陈世事，莫不施行。<br><br>太宗尝以飞白书赐马周，曰：“凤鸾冲霄，必假羽翼；股肱之寄，要在忠力。”又高宗尝为飞白，赐侍臣戴至德，曰：“泛洪源，俟舟楫”；郝处俊，曰：“飞九霄，假六翮”；李敬玄，曰：“资启沃，罄丹诚”；崔知悌，曰：“罄忠节，赞皇猷”：其词皆有比兴。<br><br>率更欧阳询，行见古碑，晋索靖所书，驻马观之，良久而去。数百步复还，下马伫立，疲倦则布裘坐观。因宿其旁，三日而去。李太史与张文收坐，忽见暴风自南而至。李曰：“南五里当有哭者。”张以为音乐。左右驰马观之，则遇送葬者，有鼓吹焉。<br><br><br>褚遂良贵显，其父亮尚在，乃别开门。敕尝有所赐遂良，使者由正门而入，亮出曰：“渠自有门。”太宗宴近臣，戏赵公无忌，令嘲欧阳率更，曰：“耸膊成山字，埋肩不出头。谁教麟阁上，画此一猕猴？”询应声曰：“索头连背暖，完裆畏肚寒。只由心溷溷，所以面团团。”帝敛容曰：“欧阳询，汝岂不畏皇后闻耶”赵公，后之弟。<br><br>侯君集为兵部尚书，以罪流岭南。于其家得二美人，容色绝代，太宗问其状，曰：“自小常食人乳而不饭。”<br><br>侯君集家有金簟二，甚精妙，御府所无，隐而不献。后君集获罪，乃于其家得之。<br><br>太宗朝，泥婆罗献娑罗树，一名“菩提”。叶似红蓝，实如蒺藜。太宗病，出英公为叠州都督，谓高宗曰：“李才智有余，屡更大任，恐其不厌服于汝，故有此授。我死后，可亲任之。若迟疑顾望，便当杀之。”奉诏，不及家而去。唐贞观元年，长安客有买妾者。居之数年，尝忽不知所之。一夜，提人首而告夫曰：“我有父冤，故至此。今报矣！”请归，涕泣而诀。出门如风。俄顷却至，断所生子喉而去。 袁利贞为太常博士。高宗将会百官命妇于宣政殿，并设九部乐，利贞谏曰：“臣以前殿正寝，非命妇宴会之地；象阙路寝，非倡优进御之所。请命妇会于别殿，九部乐从东西而入。散乐一色，伏望停省。若于三殿别所，可备极恩私。”高宗即令移于麟德殿。至会日，中书侍郎薛元超谓利贞曰：“卿门传忠鲠，所献直言，不加厚赐，何以奖劝？”赐彩百匹，迁祠部员外。<br><br>高宗脑痈殆甚，待诏秦鸣鹤奏曰：“须针百会方止。”则天大呼曰：“天子头上，可是出血处？”上曰：“朕意欲针。”即时眼明，云：“诸苦悉去，殊无妨也。”则天走于帘下，自负银锦等赏赐，如向未尝怒也。<br><br>高宗将下诏逊位于则天，摄知国政，召宰臣议之。郝处俊对曰：“《礼经》云：‘天子理阳道，后理阴德。’然则帝之与后，犹日之与月，阴之与阳，各有所主，不相夺也。若失其序，上则谪见于天，下则祸成于人。昔魏文帝著令，崩后尚不许皇后临朝，奈何遂欲自禅位天后？况天下者，高祖、太宗之天下，非陛下之天下。正合谨守宗庙，传之子孙，不可持国与人，有私于后。惟陛下审详。”中书侍郎李义琰进曰：“处俊所引经典，其言至忠，惟圣虑无疑，则苍生幸甚。”高宗乃止。及天后受命。处俊已殁，孙象竟被族诛。始，则天以权变多智，高宗将排群议而立之；及得志，威福并作，高宗举动必为掣肘，高宗不胜其忿。时有道士郭行真，出入宫掖，为则天行厌胜之术，内侍王伏胜奏之。高宗大怒，密诏上官仪废之。仪因奏：“天后专恣，海内失望，请废黜以顺天心。”高宗即令仪草诏。左右驰告则天，则天遽诉。诏草犹在，高宗恐有怨怼，待之如初，且告之曰：“此并上官仪教我。”则天遂诛仪及伏胜等，并赐太子忠死。自此政归武后，天子拱手而已。<br><br>阎立本，总章元年，以司平大常伯拜右相。有文学，善写真。<br><br>高宗朝，太原王，范阳卢，荥阳郑，清河、博陵崔，陇西、赵郡李等七姓，恃有族望，耻与诸姓为婚，乃禁其自婚娶。于是不敢复行婚礼，密装饰其女以送夫家。武后时，投匦者或不陈事，而谩以嘲戏之言，乃置使阅其书奏，然后投之匦。匦之有司，自此始也。<br><br>初置匦有四门，其制稍大，难于往来。后遂小其制度，同为一匦，依方色辨之。汉时赵广汉为颍川太守，设《缶后》筒，言事者投书其中，匦亦《缶后》筒之流也。梁武帝诏于谤木、肺石函旁各置一函，横议者投谤木函，求达者投肺石函，即今之匦也。初，则天欲通知天下之事，有鱼保宗者，颇机巧，上书请置匦，以受四方之书，则天悦而从之。徐敬业于广陵作逆，保宗曾与敬业造刀车之属，至是为人所发，伏诛。保宗父承，自御史中丞坐贬仪州司马。明皇以“匦”字声似“鬼”，改“匦使”为“献纳使”。乾元初，复其旧名。<br><br>洛东龙门香山寺上方，则天时名望春宫。则天御石楼坐朝，文武百执事班于水次。<br><br>国有大赦，则命卫尉树金鸡于阙下，武库令掌其事。金鸡为首，建之于高ㄅ之上，宣赦毕，则除之。凡建金鸡，则先置鼓于宫城门之左。视大理及府县囚徒至，则挝其鼓。案：金鸡，魏晋以前无闻焉。或云始自后魏，亦云起自吕光。《隋·百官志》云：“北齐，尚书省有三公曹，赦日建金鸡。”盖自隋朝废此官而为卫尉所掌。北齐每有赦宥，则于阊阖门前树金鸡柱，下取少土，云佩之利官，数日间遂成坑，所司亦不禁约。武成帝即位，其后河间王孝琬为尚书令。先时有谣言：“河南种谷河北生，白杨树头金鸡鸣。”祖孝徵与和士开谮孝琬曰：“河南、河北，河间也；金鸡，言孝琬为天子，建金鸡也。”齐主信之而杀孝琬。则天封嵩岳，大赦，改元万岁。登封坛南有大树，树杪置金鸡，因名树为“金鸡树”。<br><br>宋劾张昌宗等反状，武后不应。李邕立阶下，大言曰：“所陈社稷大事，陛下当听。”后色解，即可奏。邕出，或让曰：“子位卑，一怍旨，祸不测。”邕曰：“不如是，名亦不传。”<br><br>苏安恒博学，尤明《周礼》、《左氏》。长安二年，上疏请复子明辟，奏疏不纳。魏元忠为张易之所构，安恒又申理之。易之大怒，将杀之，赖朱敬则、桓彦范等保护，获免。后坐节悯太子事，下狱死。睿宗即位，下诏曰：“苏安恒文学立身，鲠直成操，往年陈疏，忠谠可嘉。属回邪擅权，奄从非命，兴言轸悼，用恻予怀。可赠谏议大夫。”近代言乐，卫道弼为最，天下莫能以声欺者。曹绍夔与道弼为乐令，比监郊享，御史有怒于绍夔，欲以乐不和为之罪。杂叩钟磐，使暗别之，无误者，由是反叹服其能。洛阳有僧，房中磬子夜辄自鸣，僧以为怪，惧而成疾，求术士百方禁之，终不能已。曹绍夔素与僧善，适来问疾，僧遽以告。俄顷，轻击斋钟，磬复作声。绍夔笑曰：“明日盛设馔，余当为除之。”僧虽不信其言，冀其或效，乃置馔以待。绍夔食讫，出怀中错，钅虑磬数处，其声遂绝。僧苦问其所以，绍夔曰：“此磬与钟律合，故击彼应此。”僧大喜，其疾便愈。<br><br><br>裴知古，自中宗、武后朝以知音律直太常。路逢乘马，闻其声，窃曰：“此人即当坠马。”好事者随而观之，行未半坊，马忽惊坠，殆死。又尝观人迎妇，闻妇佩玉声，曰：“此妇不利姑。”是日有疾，竟亡。其知音，皆此类也。又善摄卫，开元十三年终，且百岁。<br><br>曹怀舜，金乡人。父继叔，死王事。怀舜授游击将军，历内外两官。则天尝云：“怀舜久历清资，屈武职。”后转右玉钤卫将军。<br><br>则天时，郎吏王上客自恃才艺，意在前行外郎，后除水部员外，颇怀愤惋。同列张敬忠以诗戏曰：“有意嫌工部，专心觅考功。谁知脚蹭蹬，几落省墙东。”<br><br>议者戏云：“畿尉有六道：入御史为佛道，入评事为仙道，入京尉为人道，入畿丞为苦海道，入县令为畜生道，入判司为饿鬼道。”<br><br>左史东方虬，每云：“二百年后，乞尔西门豹作对。”<br><br>苏味道词亚于李峤，时称苏、李。崔融尝戏苏曰：“我词不如公有‘银花合’也。”苏即答：“犹不及公‘金铜钉’。”谓“今同丁令威”也。<br><br>刘希夷诗曰：“年年岁岁花相似，岁岁年年人不同。”其舅即宋之问也，苦爱此两句，知其未示人，恳乞此两句，许而不与。之问怒，以土囊压杀之。刘禹锡曰：“宋生不得死，天报之矣！”张文之为大理，获罪者皆曰：“为张卿所罚，不枉也。”<br><br>张柬之等既迁则天于上阳宫，中宗犹以皇太子监国，告武氏之庙。时，累日阴翳，侍御史崔浑奏曰：“方今国命初复，当正徽号称唐，顺万姓之心，奈何告武氏庙？庙宜毁之，复唐鸿业，天下幸甚！”中宗深纳之。制命既行，阴云四霁，万里澄廓，咸谓天人之应。<br><br>中宗时，兵部尚书韦嗣立，新入三品。侍郎赵彦昭，假金紫。吏部侍郎崔，复旧官。上命烧尾，令于兴庆池设食。至时，敕卫尉陈设，尚书省诸司各具彩舟游胜。飞楼结舰，光夺霞日。上与侍臣亲临焉。既而吏部船为仗所隔，兵部船先至，嗣立奉觞献寿。上问：“吏部船何在？”崔步自北岸呼之，遇户部双舸，上结重楼，兼声乐一部，即呼至岸，以纸书作“吏部”字贴牌上，引至御前。上大悦，以为兵部不逮也。俄有风吹所帖之纸，为嗣立所见，遽奏云：“非吏部船。”上令取牌，探纸见“户”字，大笑。嗣立请科罪，上不许，但罚酒而已。<br><br>薛令之，闽之长溪人。神龙二年，赵彦昭下进士及第，后为左补阙兼太子侍讲。时东宫官冷落，之次难进，令之有诗曰：“明月夜团团，照见先生盘。盘中何所有？苜蓿长阑干。饭涩匙难绾，羹稀箸易宽。只可谋朝夕，那能度岁寒？”明皇幸东宫，见之不悦，以为讽上。援笔酬曰：“啄木觜距长，凤凰毛羽短；若嫌松桂寒，任逐桑榆暖。”令之遂谢病归。及肃宗即位，召之。诏下，而令之已卒。<br><br>景龙初，有韩令起自细微，好以行第呼朝士。寻坐罪，为姜武略所按，以枷锢之。乃谓：“姜五公名流，何故遽行此？”姜武略应云：“且抵承曹大，无烦唤姜五。”兵部尚书韦嗣立，景龙中中宗与韦后幸其庄，封嗣立为“逍遥公”，又改其所居“凤凰原”为“清虚原”，“鹦鹉谷”为“幽栖谷”。<br><br>中宗崩，既除丧，吐蕃来吊。或曰：“若择宗室最长者，素服受礼于彼，其可乎？”举朝称善而从之。<br><br>徐彦伯常侍，睿宗朝以相府之旧，拜羽林将军。徐既文士，不悦武职，及迁，谓贺者曰：“不喜有迁，且喜出军。”<br><br>和元为贞化府长史。景龙末，元献诗十首，其词猥陋，皆寓言嬖幸，而意及兵戍。韦氏命鞫于大理，而将戮之，月余而韦氏伏诛。其诗言若符谶。景云初，以元为千牛卫长史。<br><br>韦铿初在宪司，邵炅、萧嵩同升殿。神武皇帝即位，及诏出，炅、嵩俱加朝散，独铿不及。炅鼻高，嵩须多，并类鲜卑。铿嘲之云：“一双獠子著绯袍，一个须多一鼻高。相对衙前捺且立，自言身品世间毛。”铿白肥而短，他日忽于承天门风眩踣地，炅咏曰：“飘风忽起团团回，倒地还如脚被锤。莫怪殿上空行事，直为元非五品才。”郗昂性捷直，源乾曜尝戏之曰：“谢安云‘郗生可谓入幕之宾矣’，岂非远祖否？”郗曰：“犹胜以氏为秃发。若不遇后魏道武，称曰同源，赐之源氏，岂可列《姓苑》乎？”源遂屈。后与杜黄裳同学于嵩阳，二人同中第。郗以安禄山伪官贬歙县尉，黄裳入相后，除中书舍人。<br><br>源乾曜因奏事称旨，上悦之，骤拔用，历户部侍郎、京兆尹，以至宰相。暇日，上独与力士语曰：“汝知吾拔用乾曜之速乎？”曰：“不知也。”上曰：“吾以其言语容貌类萧至忠，故用之。”力士对曰：“至忠岂不尝负陛下，何念之深？”上曰：“至忠晚乃谬耳。其初立朝，得不为贤相乎？”上之爱才宥过，闻之者莫不感悦。魏知古，性方直。景云末，为侍中。明皇初即位，猎于渭川，时知古从驾，因献诗以讽。手诏褒美，赐物五十段，后兼知吏部尚书，典选事，深为称职。所荐用人，咸至大官。<br><br>倪若水为汴州刺史，明皇尝遣中官往淮南采捕及诸水禽。上疏谏。手诏答曰：“朕先使人取少杂鸟，其使不识朕意，将鸟稍多，卿具奏之，词诚忠恳，深称朕意。卿达识周材，义方敬直，故辍纲辖之重，委方面之权。果能闲邪存诚，守节弥固，骨鲠忠烈，遇事无隐。言念忠谠，深用喜慰。今赐物四十段，用答至言。”<br><br>汝南王，宁王长子也。姿容妍美，明皇钟爱，授之音律，能达其旨。每随游幸，常戴砑绢帽打曲，上摘红槿花一朵，置于帽上笪处，二物皆极滑，久之方安。遂奏《舞山香》一曲，而花不坠。乐家云：“定头项难在不动摇。”上大喜，赐金器一厨，因曰：“花奴（原注：小字）资质明媚，肌发光细，非人间人。”宁王谦谢，随而短斥之。上笑曰：“大哥过虑，阿瞒自是相师（原注：上于诸亲，尝亲称此号）。夫帝王之相，且须有英特越逸之气，不然须有深沉包育之度。若花奴，但英秀过人，悉无此状，故无猜也。而又举止淹雅，当更得公卿间令誉耳！”宁王又笑曰：“若如此，臣乃输之。”上曰：“若此一条，阿瞒亦输大哥矣。”宁王又谢。上笑曰：“阿瞒赢处多，大哥亦不用挹。”众皆欢贺。<br><br>开元二十七年八月，诏策夫子为文宣王，改修殿宇。封夫子后为文宣公，仍长任本州长史，代不绝。先时庙，夫子在西牖之下；武德初，并祀周公。周公南面，故夫子配坐西方。贞观中，废祀周公，而夫子西位不改。至是移就两楹南面正位，十哲东西侍立。又封颜子为兖公，闵子为费侯，伯牛为郓侯，仲弓为薛侯，冉有为徐侯，子路为卫侯，宰我为齐侯，子贡为黎侯，子游为吴侯，子夏为魏侯，曾参以下并为伯。其两京文宣庙，春秋二仲释奠，轩悬之乐，八佾之舞，牲以太牢；州县以少牢而无乐。<br><br>学旧六馆：有国子馆、太学馆、四门馆、书馆、律馆、算馆，国子监都领之。每馆各有博士、助教，谓之学官。国子监有祭酒、司业、丞、簿，谓之监官。太学诸生三千员，新罗、日本诸国，皆遣子入朝受业。天宝中，国学增置广文馆，在国学西北隅，与安上门相对。廊宇粗建。会十三年，秋霖一百余日，多有倒塌。主司稍稍毁撒，将充他用，而广文寄在国子馆中。寻属边戈内扰，馆宇至今不立。<br><br>玄宗时，羽林将刘洪善骑射。尝对御，使人于风中掷鹅毛，洪连箭射之，无有不中。<br><br>苏味道初拜相，门人问曰：“方事之殷，相公何以燮和？”味道但以手摸床棱而已。时谓“摸床棱宰相”。<br><br>玄宗在东都，宫中有怪。明日召宰相，欲西幸。裴稷山、张曲江谏曰：“百姓场圃未毕，请待冬仲。”是时李林甫初为相，窃知上意，及旅退，佯为蹇步，上问“何故脚疾”？对曰：“非疾，愿独奏事。”乃言：“二京，陛下东、西宫也。将欲驾幸，焉用选时？假使有妨刈获，独可蠲免沿路租税。臣请宣示有司，即日西幸。”上大悦。自此车驾至长安，不复东。旬日，耀卿、九龄俱罢，而牛仙客进。<br><br>自古帝王五运之次，凡有二说：邹衍则以五行相胜为义，刘向则以五行相生为义。汉、魏共遵刘说。唐承隋代火运，故为土德，衣服尚黄，旗帜尚赤，常服赭赤也。赭，黄色之多赤者，或谓之柘木，其义无取。高宗时，王勃著《大唐千年历》：“国家土运，当承汉氏火德；上自曹魏，下至隋室，南北两朝，咸非一统，不得承五运之次。”勃言迂阔，未为当时所许。天宝中，上书言事者，多为诡异，以冀进用。有崔昌，采勃旧说，遂以上闻，玄宗纳焉。下诏以唐承汉，自隋以前历代帝王皆屏黜，更以周、汉为二王后。是岁礼部试《土德惟新赋》，即其事也。及杨国忠秉政，自以为隋氏之宗，乃追贬崔昌并当时议者，而复阝、介二公焉。<br><br>扶风太守房，申当郡苗损，国忠怒以他事推之。自是天下有事，皆潜申国忠，以取可否。<br><br>杨国忠尝会亲，知吏部铨事，且欲噱以娱之。呼选人名，引入于中庭，不问资序：短小者道州参军，胡者与湖州文学。帘中大笑。<br><br>玄宗好神仙，往往诏郡国征奇异之士。有张果者，则天时闻其名，不能致，上亟召之，乃与使俱来。其所为，变怪不测。有邢和璞者，善算术；视人投算，而究其善、恶、夭、寿。上使算果，懵然莫知其甲子。又有师夜光者，善视鬼。后召果与坐，密令夜光视之，夜光奏曰：“果今安在？臣愿见之。”而果坐于上前久矣，夜光终莫能见。上谓力士曰：“吾闻奇士至人，外物不足以败其中。试饮以堇汁，无苦者，真奇士也。”会天寒方甚，便以汁进果，果遂引饮三卮，醺然如醉，顾侍者曰：“非佳酒也。”乃寝。顷之，引镜视其齿，尽焦且黧。命左右取铁如意，击齿尽堕，藏之于带。乃于怀中出神膏，色微红，傅诸堕齿空中，复寝。久之，视镜，齿皆生，粲然洁白。上方信其不诬也。玄宗时，亢旱，禁中筑龙堂祈雨。命少监冯绍正画西方，未毕，如觉云气生梁栋间，俄而大雨。<br><br>罗公远多秘异之术，最善隐形。玄宗乐隐形之术，就公远勤求而学。公远虽传，不尽其妙。上海与公远同为之，则隐没，人莫能测；若自为之，则或遗衣带，或露头巾脚，宫人每知上之所在也。百万锡赉，或临之以死，公远终不尽传其术。上怒，命力士裹以油幞，置于榨下压杀而埋弃之。不经旬，有中官从蜀使回，逢公远乘骡于路，笑而谓曰：“上之为戏，一何虐耶！”<br><br>明皇幸东都。秋宵，与一行师登天宫寺阁，临眺久之。上四顾凄然，叹息，谓一行曰：“吾甲子得终无患乎？”一行曰：“陛下行幸万里，圣祚无疆。”及西巡至成都，前望大桥，上乃举鞭问左右曰：“是何桥也？”节度使崔圆跃马进曰：“万里桥。”上叹曰：“一行之言今果符合，吾无忧矣。”或曰：一行，开元中尝奏上云：“陛下行幸万里，圣祚无疆。”故天宝中幸东都，庶盈万数。及上幸蜀，至万里桥，方悟焉。<br><br>一行和尚灭度，留一物封识，命弟子进于上。发而视之，乃“蜀当归”也。上不谕其意。及幸蜀间，乃知其深意，方叹异之。<br><br>玄宗尝幸东都，天大旱，且暑。时圣善寺有竺乾僧无畏，号曰三藏，善召龙致雨之术。上遗力士疾召无畏请雨，无畏奏曰：“今旱，数当然尔。召龙兴烈风雷雨，适足暴物，不可为也。”上使强之，曰：“人苦暑久矣！虽暴风疾雷，亦足快意。”无畏辞不获已，遂奉诏。有司为陈请雨具，而幡幢像设甚备。无畏笑曰：“斯不足以致雨。”悉令撤之。独盛一钵水，无畏以小刀于水钵中搅旋之，胡言数百咒水。须臾之间，有龙，其状如指，赤色，首瞰水上。俄顷，没于水钵中。无畏复以刀搅水，咒者三。有顷，白气自钵中兴，如炉烟，径上数尺，稍引去讲堂外。无畏谓力士曰：“亟去，雨至矣！”力士驰马，去而四顾，见白气疾旋，自讲堂而西，若尺素腾上。既而昏霾，大风震雷，暴雨如泻。力士驰及天津之南，风雨亦随马而至矣。街中大树多拔。力士复奏，衣尽沾湿。孟温礼为河南尹，目见其事。温礼子尝言于李栖筠，与力士同在先朝，吏部员外郎李华撰《无畏碑》，亦云前后奉诏，禳旱致雨，灭火回风，昭昭然遍诸耳目也。<br><br>玄宗紫宸殿樱桃熟，命百官口摘之。玄宗命射生官射鲜鹿，取血煎鹿肠食之，赐安禄山、哥舒翰。<br><br>虢国夫人就屋梁悬鹿肠，其中结之。有宴则解开，于梁上注酒，号“洞天圣酒”。玄宗时，以林邑国进白鹦鹉，慧利之性特异常者，因暇日以金笼饰之，示于三相。上再三美之。时苏初入相，每以忠谠厉己，因前进曰：“《记》云：‘鹦鹉能言，不离飞鸟。’臣愿陛下深以为志。”<br><br>申王有高丽赤鹰，每猎，必置之驾前，目之为“抉云儿”。<br><br>玄宗尝三殿打球，荣王堕马闷绝。黄幡绰奏曰：“大家年几不为小，圣体又重，傥马力既极，以至颠踬，天下何望！何不看女婿等与诸色人为之？如人对食盘，口眼俱饱，此为乐耳。傍观大家驰逐忙遽，何暇知乐？”上曰：“尔言大有理，后当不复自为也。”<br><br>玄宗问黄幡绰：“是物儿得人怜？”“是物儿”者，犹“何人儿”也。对曰：“自家儿得人怜。”时杨妃号安禄山为子，肃宗在东宫，常危惧。上亻免首久之。上又尝登北楼望渭，见一醉人临水卧，问左右是何人。左右不对。幡绰曰：“是年满令史。”又问曰：“尔何以知之？”对曰：“更一转，入流。”上大笑。上又与诸王会食，宁王喷饭，直及上前。上曰：“宁哥何故错喉？”幡绰曰：“此非错喉，是喷帝。”<br><br>或曰：郑滁州胪于曲江见令史醉卧池岸，云：“更一转，入流。”<br><br><br>又开元中，上与内臣作《历日令》。高力士挟大，置黄幡绰口中，曰：“塞穴吉！”幡绰遽取上前叵罗内靴中，走下，曰：“内财吉。”上欢甚，即赐之。<br><br>上好击球。内厩所养马，犹未甚适，与幡绰语曰：“吾欲良马久矣，谁能通《马经》者？”幡绰奏：“臣能知之，今丞相悉善《马经》。”上曰：“吾与丞相言，政事外，悉究其旁学，不闻有通《马经》者。尔焉知之？”幡绰曰：“臣每日沙堤上见丞相所乘，皆良马。是必能通知。”上大笑。<br><br>又黄幡绰滑稽不穷，尝为戏，上悦，假以绯衣。忽一日，佩一兔尾，上怪问，答曰：“赐绯毛鱼袋。”上谓曰：“鱼袋本朝官入ト合符方佩之，不为汝惜。”竟不赐。打球，古之蹴鞠也。《汉书·艺文志》“《蹴鞠》二十五篇”，颜注云：“鞠，以韦为之，实之以物，蹴蹋为戏。鞠，陈力之事，故附于兵法。蹴音千六切。鞠音距六切，近俗声讹，谓鞠为球，字亦从而变焉，非古也。”开元天宝中，上数御观打球为事，能者左萦右拂，盘旋宛转，殊有可观，然马或奔逸，时致伤毙。永泰中，苏门山人刘钢于邺下上书于刑部尚书薛公云：“打球一则损人，二则损马。为乐之方甚众，何乘兹至危，以邀晷刻之欢耶？”薛公悦其言，图钢之形，置于左右，命掌记陆长源为赞以美之。然打球乃军州常戏，虽不能废，时复为之耳。今乐人又有蹋球之戏，作彩画木球，高一二尺，女妓登蹑，球转而行，萦回去来，无不如意，盖古蹋鞠之遗事也。拔河，古谓之牵钩。襄汉风俗，常以正月望日为之。相传楚将伐吴，以为教战。梁简文临雍部，禁之而不能绝。古用篾缆，今代以大麻ㄌ，长四五十丈，两头分系小索数百条，挂于胸前，分两朋，两向齐挽。当大ㄌ之中，立大旗为界，震声叫噪，使相牵引，以却者为胜，就者为输。名曰“拔河”。中宗曾以清明日御梨园球场，命侍臣为拔河之戏。时七宰相、二驸马为东朋，三宰相、五将军为西朋。东朋贵人多，西朋奏“胜不平”，请重定，不为改。西朋竟输。韦巨源、唐休年老，随ㄌ而踣，久不能兴。上大笑，令左右扶起。明皇数御楼设此戏，挽者至千余人，喧呼动地，蕃客庶士，观者莫不震骇。进士河东薛胜为《拔河赋》，其词甚美，时人竞传之。<br><br>明皇开元二十四年八月五日，御楼设绳技。技者先引长绳，两端属地，埋鹿卢以系之。鹿卢内数丈，立柱以起，绳之直如弦。然后技女自绳端蹑足而上，往来倏忽，望若飞仙。有中路相遇，侧身而过者；有著履而行，从容俯仰者；或以画竿接胫，高六尺；或蹋肩蹋顶，至三四重；既而翻身直倒至绳，还往曾无蹉趺，皆应严鼓之节，真可观也。卫士胡嘉隐作《绳技赋》献之，词甚宏畅，上览之大悦，擢拜金吾卫仓曹参军。自兵寇覆荡，伶官分散，外方始有此技。军州宴会，时或为之。明皇在禁中，欲与姚元之论事。时七月十五日，苦雨不止，泥泞盈尺，上令左右以步辇召之。<br><br>宋开府虽耿介不群，亦知音乐，尤善羯鼓（原注：鼓乐部行丐乱云：“南山起云、北山起雨”者，是宋开府所为）。尝与明皇论羯鼓事曰：“不是青州石末，即须鲁山花瓷、捻小碧上，掌下须有朋（原注：去声）肯（原注：去声）声。”据此，乃汉震第二鼓也。且颡用石末、花磁。固是腰鼓，掌下朋肯声，是以手拍鼓，非羯鼓明矣（原注：第二鼓左以杖，右以指）。开府又曰：“头如青山峰，手如白雨点。”此即羯鼓之能事。山峰取不动，雨点取碎急。上与开府兼善两鼓，而羯鼓偏好，以其比汉震稍雅细焉。开府之家悉传之。东都留守郑叔则祖母，即开府之女。今尊贤里郑氏第，有小楼，即宋夫人习鼓之所也。开府孙沈亦知音。贞元中，集《乐录》三卷，德宗览而善焉。又知是开府之孙，遂召对赐坐，与论音乐。又召至宣徽，张乐使观焉，曰：“设有舛乖，悉可言之。”氵允沈吟曰：“容臣与乐官商摧条奏。”上使宣徽使就教坊与乐官参议数日，二使奏上：“乐工多言沈曾不留意，不解声调，不审节拍，兼有聩病，不可议乐。”上颇异之。久之召对，且曰：“臣年老多病，耳实失听，若迨于声律，不致无业。”上又使作乐曲，问其得失，承禀舒迟，众工多笑之。氵允顾笑者，忽忿怒作色，奏曰：“曲虽妙，其间有不可者。”上惊问之，即指一琵琶云：“此人大逆戕忍，当即去，不宜在至尊前。”又指一笙云：“此人神魂已游墟墓，不可更留供奉。”上大骇，令主司潜伺察之。既而琵琶工为人诉，称六七年前其母自缢，不得端由；即令按鞫，遂伏罪。其笙者乃忧恐不食，旬日而卒。上益加知遇，面赐章绶，累召对。每令氵允察乐，乐工悉惴恐，不敢正视。氵允惧罹祸，辞病而退。<br><br>李龟年、彭年、鹤年弟兄三人，开元中皆有才学盛名。鹤年能歌词，尤妙制《渭州》。彭年善舞。龟年善打羯鼓。明皇问：“卿打多少杖？”对曰：“臣打五千杖讫。”上曰：“汝殊未，我打却三竖柜也。”后数年，又闻打一竖柜，因赐一拂枝杖羯鼓卷。后留传至建中三年，任使君又传一弟子，使君令取江陵漆盘底泻水卷中，竟不散，以其至平故也。又云：“人闻鼓卷只在调竖慢。此卷一调之后，经月如初，今不如也。”<br><br>天宝中，乐章多以边地为名，若《凉州》、《甘州》、《伊州》之类是焉。其曲遍繁声为“破”，后其地尽为西蕃所没；破，其兆矣。<br><br>上爱幸安禄山，呼之为儿，常于便殿与杨妃同乐之。禄山每就坐，不拜上而拜杨妃，上顾而问之：“不拜我而拜妃子，何也？”禄山奏云：“外国人不知有父，只知有母。”上笑而赦之。禄山丰肥大腹，上尝问：“此腹中何物而大？”禄山寻声而对：“腹中但无他物，唯赤心而已。”上以其真而益亲之。<br><br>张巡将雷万春于城上与巡语次，被贼伏弩射之，中万春面，不动。令狐潮疑是木人，谍问之，知是万春，乃言曰：“向见雷万春，方知足下军令矣。然其如天理何！”巡与潮书曰：“仆诚下材，亦天下一男子耳。今遇明君圣主，畴则屈腰；逢豺狼犬羊，今须展志”云云，“请足下多服续命之散，数加益智之丸，无令病入膏盲，坐亲斧也。”<br><br>张巡之守睢阳，玄宗已幸蜀，贼氛方炽，孤城势蹙，人困食竭，以纸布煮而食之，时以茶汁和之，而意自如。其《谢金吾将军表》曰：“想峨眉之碧峰，豫游西蜀；追绿耳于悬圃，保寿南山。逆贼禄山，戮辱黎献，膻臊阙庭。臣被围四十七日，凡一千二百余阵。主辱臣死，当臣致命之时；恶稔罪盈，是贼灭亡之日。”忠勇如此。激励将士，尝赋诗曰：“接战春来苦，孤城日渐危。合围侔月晕，分守效鱼丽。屡厌黄尘起，时将白羽挥。裹疮犹出战，饮血更登陴。忠信应难敌，坚贞谅不移。无人报天子，心计欲何施？”又《闻笛》诗曰：“试一临，虏骑附城阴。不辨风尘色，安知天地心？营开星月近，战苦阵云深。旦夕更楼上，遥闻横笛吟。”时雍邱令令狐潮以书劝诱，不纳。其书有曰：“宋七昆季，卫九诸子，昔断金成契，今乃刎颈相图”云云。时刘禹锡具知宋、卫，耳剽所得，濡毫有遗，所冀多闻补其阙也。又说：许远亦有文，其《祭纛文》，为时所称，所谓：“太一先锋，蚩尤后殿。苍龙持弓，白虎捧箭。”又《祭城隍文》云：“眢井鸠翔，危堞龙护。”皆文武雄健，士气不衰，真忠烈之士也。刘禹锡曰：“此二公，天赞其心，俾之守死善道。向若救至身存，不过是一张仆射耳，则张巡、许远之名，焉得以光扬于万古哉？”巡性明达，不以簿书介意；为真源宰，县有豪华南金，悉委之。故时人语曰：“南金口，明府手。”及巡闻之，不以为事。<br><br>吴道子访僧，不见礼，遂于壁上画一驴。其僧房器用无不踏践。僧知道子所为，谢之，乃涂去。<br><br>王维画品妙绝，工水墨平远，昭国坊庾敬休所居室壁有之。人有画《乐图》，维熟视而笑，或问其故，维曰：“此是《霓裳羽衣曲》第三叠第一拍。”好事者集乐工验之，一无差舛。<br><br>王维为大乐丞，被人嗾令舞《黄狮子》，坐是出官。《黄狮子》者，非天子不舞也，后辈慎之。<br><br>或有人报王维云：“公除右丞。”王曰：“吾畏此官，屡被人呼‘不解作诗王右丞’。”王缙多与人作碑志。有送润笔者，误致王右丞院。右丞曰：“大作家在那边！”<br><br>天宝中，天下无事。选六宫风流艳态者，名“花鸟使”，主饮宴。<br><br>杭州房为盐官令，于县内凿池构亭，曰“房公亭”，后废。（案：《唐·房传》：，河南人，亦未为盐官令，此疑有误）<br><br>骊山华清宫，天宝中植松柏遍满岩谷，望之郁然。朝元阁在北岭之上，最为崭绝。次南即长生殿。殿东南，汤泉凡一十八所。第一即御汤，周环数丈，悉砌白石，莹彻如玉，石面皆隐起鱼龙花鸟之状。四面石座，阶级而下，中有双白石瓮，连腹异口，瓮口中复植双白石莲，泉眼自莲中涌出，注白石之面。御汤西南，即妃子汤，汤稍狭，汤侧有红石盆四所，刻作菡萏于白石之面。余汤迤逦，相属而下，凿作暗窦走水；出东南数十步，复立一石表，涌出，灌注一石盆中，后人为也。<br><br>潞州启圣宫，有明皇欹枕斜书壁处，并腰鼓马槽并存。张宏靖为潞州从事，皆见之。<br><br>北邙山玄元观，南有老君庙。殿台高敞，下瞰伊洛。神仙塑像，皆开元中杨惠之所制，世称奇巧。邺西鼓山东北，有石鼓，俗传石鼓鸣则兵起。左思《魏都赋》云：“神钲迢递于高峦，灵响特惊于四表。”案《说文》：“钲似铃”，小者为铙。《周礼》：“以金铙止鼓”。然则钲、鼓虽同类，钲乃以金为之，直谓石鼓为神钲，失其义矣。高齐时石鼓鸣，未几而齐灭；隋季又鸣，无何海内崩乱；近天宝末，石鼓复鸣，俄而幽燕ㄈ扰。记传临海、零陵、南康、建平、天水诸处，皆有石鼓，其说多同。晋武帝时，吴郡临平湖岸崩，出一石鼓，扣之不鸣，张华云：“取蜀郡桐木作鱼形，击之则鸣。”于是声闻数十里。后十六国迭据，三百余年攻战不息，是石鼓之鸣，咸非吉徵也。<br><br>费县西漏泽者，漫数十里。每岁时雨降，即自浮溢，蒲鱼之利，人实赖焉。至白露应节即如埽，一夕而乾焉。萧颖士以年代莫详，记载所阙，信殊异也。<br><br>萧功曹颖士、赵员外骅，开元中同居兴敬里肄业，共有一靴。久而见东郭之迹。赵曰：“可谓疲于道路矣。”萧曰：“无乃禄在其中。”<br><br>贺监为礼部侍郎，时祁王赠制云惠昭太子，补斋挽郎。贺大纳苞苴，为豪子相率诟辱之。吏遽掩门，贺梯墙谓曰：“诸君且散，见说宁王亦甚惨澹矣！”<br><br>李白开元中谒宰相，封一板，上题曰：“海上钓鳌客李白。”宰相问曰：“先生临沧海，钓巨鳌，以何物为钩线？”白曰：“风波逸其情，乾坤纵其志，以虹霓为线，明月为钩。”又曰：“何物为饵？”白曰：“以天下无义气丈夫为饵。”宰相竦然。<br><br>宋昌藻，考功员外郎之问之子，天宝中为滏阳尉。刺史房以其名父之子，常接遇。会中使至州，使昌藻郊外接候。须臾却还，云“被额。”房公顾左右：“何名为‘额’？”有参军亦名家子，敛笏对曰：“查名诋诃为额。”房怅然曰：“道额者已可笑，识额者更奇。”近代流俗：呼丈夫、妇人纵放不拘礼度者为“查”。又有百数十种语，自相通解，谓之“查语”。大抵多近猥僻。肃宗在春宫，尝与诸王从玄宗诣太清官，有龙见于殿之东梁。上目之，问诸王“有所见乎”？皆曰“无之”。问太子，太子亻免而未对，上问；“头在何处？”曰：“在东。”上抚之曰：“真我儿也。”<br><br>《礼记·祭法》累代祭名，不闻有戟神、节神，是知无拜祭之礼也。近代受节，置于一室，朔望必祭之，非也。凡戟：天子二十四，诸侯十；今之藩镇，即古之诸侯。在其地，则于衙门；及罢守藩阃，虽爵位崇高，亦不许列于私第。上元元年，宰相吕立戟，有司载戟及门，方惨服，乃更吉服迎而拜之，颇为有识者所嗤，则知辱命拜赐可也。拜戟祭节，大乖于礼。<br><br>海州南有沟水，上通淮楚，公私漕运之路也。宝应中，堰破水涸，鱼商绝行。州差东海令李知远主役修复，堰将成辄坏，如此者数四，劳费颇多，知远甚以为忧。或说：梁代筑浮山堰，频有坏决，乃以铁数千万片填积其下，堰乃成。知远闻之，即依其言，而堰果立。初，堰之将坏也，辄闻其下殷如雷声，至是其声移于上流数里。盖金铁味辛，辛能害目，蛟龙护其目，避之而去，故堰可成。<br><br>越僧灵澈，得莲花漏于庐山，传江西观察使韦丹。初，惠远以山中不知更漏，乃取铜叶制器，状如莲花，置盆水之上，底孔漏水，半之则沈。每一昼夜十二沈，为行道之节。冬夏短长，云阴月晦，一无所差。<br><br>严武少以强俊知名。蜀中坐衙，杜甫袒跣登其几案，武爱其才，终不害。然与章彝善，再入蜀，谈笑杀之。及卒，其母喜曰：“而后吾知免为宫婢矣！”<br><br>杜相鸿渐之父名鹏举。父子而似弟兄之名，盖有由也。鹏举父尝梦有所之，见一大碑，云是“宰相碑”。已作者金填其字，未作者刊名于柱上。因问有杜家儿否，曰：“有。任自看之。”记得姓下有鸟偏旁曳脚，而忘其字。乃名子为鹏举，而谓之曰：“汝不为相，世世名鸟旁而曳脚也。”鹏举生鸿渐，而名字且前定矣。况官与寿乎？<br><br>杜亚在淮南竞渡采莲，龙舟锦缆之戏，费金千万。杜鸿渐为都统并副元帅，王缙代之。鸿渐谓人曰：“一个月乞索儿一万贯钱。”盖计使料多，以此诘俸钱都数也。<br><br>代宗赐郭汾阳九花虬马，子仪陈让者久之。上曰：“此马高大，称卿仪质，不必让也。”子仪身长六尺余。九花虬，即范阳节度使李怀仙所献。额高九寸，毛拳如鳞，头颈鬃鬣如龙；每一嘶，群马耸耳。身被九花，故以为名。<br><br>郭汾阳虽度量廓落，然而有陶侃之僻，动无废物。每收书皮之右嫠下者，以为逐日须，至文帖余悉卷贮。每至岁终，则散与主守吏，俾作一年之簿。所嫠处多不端直，文帖且又繁积，吏不暇翦正，随斜曲联糊。一日，所用嫠刀忽折，不余寸许，吏乃以应召，觉愈于全时。渐出新意，因削木如半势，加于折刃之上，使才露锋，其书而嫠之。汾阳嘉其用心，曰：“真郭子仪部吏也。”（原注：言不废折刃也）时人遂效之，其制益妙。武后已后，王侯妃主京城第宅日加崇丽。天宝中，御史大夫王钅共有罪赐死，县官簿录钅共太平坊宅，数日不能遍。宅内有自雨亭子，檐上飞流四注，当夏处之，凛若高秋。又有宝钿井栏，不知其价。他物称是。安禄山初承宠遇，敕营甲第，瑰材之美，为京城第一。太真妃诸姊妹第宅，竞为宏壮，曾不十年，皆相次覆灭。肃宗时，京都第宅，屡经残毁。代宗即位，宰辅及朝士当权，争修第舍，颇为烦弊，议者以为土木之妖。无何，皆易其主矣。（原注：《续世说》：明皇为安禄山起第于亲仁坊，敕令但穷极壮丽，不限财力。既成，具幄器皿充刃其中。布帖白檀床二，皆长一丈，阔六尺。银平脱屏风帐一，方一丈八尺。于厨厩之物，皆饰以金银。全饭瓮一，银淘盆二，皆受五斗。织银丝筐及笊篱各一。他物称是。虽禁中服御之物，殆不及也。上令中使护役，常戒之曰：“彼眼大，勿令笑我。”）中书令郭子仪勋伐盖代，所居宅内诸院往来乘车马，僮客于大门出入，各不相识。词人梁尝赋诗曰：“堂高凭上望，宅广乘车行。”盖此之谓。郭令曾将出，见修宅者，谓曰：“好筑此墙，勿令不牢。”筑者释锸而对曰：“数十年来，京城达官家墙皆是某筑。只见人改换，墙皆见在。”郭令闻之怆然。遂入奏其事，因固请老。<br><br>张昙为郭汾阳从事，家尝有怪，问于术者，对曰：“大祸将至，唯休退可免。”昙不之信，及方宴，席上见血，有尼者闻之，劝其杜门不纳宾客，屏游宴，昙怒而杖之。其后昙言语有失，汾阳衔之。又屡言同列事，或独后见，多值方宴罢在姬所，不可白事，必抑门者令通。汾阳谓其以武臣轻忽己，益不平。后因谓公去所任吏，遂发怒，囚之以闻，竟杖死。<br><br>李太尉光弼镇徐，北拒贼冲急，总诸道兵马。征讨之务，皆自处置。仓储府库，军州差补，一切并委判官张亻参。亻参明练庶务，应接如流。欲见太尉论事，太尉辄令判官商量。将校见亻参，礼数如见太尉。由是上下清肃，东方晏然，天下皆谓太尉能任人。<br><br>代宗时，百寮立班良久，阖门不开。鱼朝恩忽拥白刃十余人而出，曰：“西蕃频犯郊圻，欲幸河中，如何？”宰臣以下，不知所对。给事刘某出班抗声曰：“敕使反也！屯兵无数，何不捍寇？而欲胁天子去宗庙？”仗内震耸，朝恩大骇而退，因此罢议。<br><br>颜真卿为尚书左丞。代宗车驾自陕府还，真卿请先谒五陵、孔庙，而后还宫。宰相元载谓真卿曰：“公所见虽美，其如不合时宜何？”真卿怒而前曰：“用舍在相公，言者何罪？然朝廷事岂堪相公再破除耶！”载深衔之。<br><br>代宗欲相李泌，元载忌之。帝不得已。出泌，约曰：“后召当以银为信。”忽除银青光禄大夫，泌知载败，己且相矣。未几果然。<br><br>柳相初名载，后改为浑。佐江西幕，嗜酒，好入廛市，不事拘检。时，路嗣恭初平五岭。元载奏言：“嗣恭多取南人金宝，是欲为乱。陛下不信，试召，必不入朝。”三伏中追诏至，嗣恭不虑，请待秋凉以修觐礼。浑入，泣谏曰：“公有功，方暑而追，是为执政所中。今少迁延，必族灭矣！”嗣恭惧曰：“为之奈何？”浑曰：“健步追还表缄。公今日过江，宿石头驿，乃可。”从之。代宗谓元载曰：“嗣恭不俟驾行矣。”载无以对。元相载用李纾侍郎知制诰。元败，欲出官。王相缙曰：“且留作诰。”待发遣诸人尽，始出为婺州刺史。又曰：独孤侍郎求知制诰，试见元相，元相知其所欲，迎谓常州曰：“知制诰可难堪。”心知不我与也。乃荐李侍郎纾。时杨炎在阁下，忌常州之来，元阻之，乃二人之力也。<br><br>元伯和、李腾、腾弟淮、王缙，时人谓之“四凶”。刘宗经、执经兄弟，入“八元”数。李纾侍郎好谐戏，又服用华鲜。尝朝回，与同列入坊门，有负贩者诃不避，李骂云：“头钱价奴兵辄冲官长！”负者顾而言曰：“八钱价措大漫作威风。”纾乐采异语，使仆者访“八钱”之义。答：“只是衣短七耳。”同列为言，纾甚惭。<br><br>元载擅权多年，客有为《都卢缘ㄅ歌》，欲讽其至危之势。览之泣下。<br><br>郑相瑜方上堂食，王叔文至，韦执谊遽起延入阁内。瑜叹曰：“可以归矣！”遂命驾，不终食而出。自是罢免。<br><br>元载败，妻王氏曰：“某四道节度使女，十八年宰相妻。今日相公犯罪，死即甘心。使妾为舂婢，不如死也。”主司上闻，俄而亦赐死。<br><br>元载于万年县佛堂子中，谓主者：“乞一快死也。”主者曰：“相公今日受些污泥，不怪也。”乃脱秽袜塞其口而终。<br><br>《颜真卿集·和政公主神道碑》：“《诗》美下嫁，《书》传筑馆，贵其中礼，载籍称焉。汉魏已还，寂寥罕嗣，以荡陵德，则维其常。皇唐勃兴，王道丕变：平阳起娘子之军于司竹，襄城行匹庶之礼于宋公，常乐纠匡后之师于武后，皆前古之所未有。其或生知礼乐，周旋法度，躬行妇道，以懋大伦，克顺天经，光昭懿烈，名言之所莫究，书记之所未闻，聚众美于一身，邻太虚而独立者，其唯和政公主乎！公主姓李氏，陇西成纪人，皇唐元宗大圣大明孝皇帝之孙，肃宗文明武德大圣大宣孝皇帝之第二女。帝女之崇，于斯为盛。今天子之同母，曰章敬皇太后。后之在襁褓也，后父赠太尉吴君，曰令，尝游宦蜀中，使道士勾规占之。规惊起曰：‘此女贵不可言。是生二子，男为人君，女为公主，’嫁于柳氏。其后竟配肃宗，生今上及公主，神所命也。厥惟旧哉！公主三岁而孤，即能孺慕，育于储妃韦氏，纯孝过人。幼而聪惠，长而韶敏。华秀整，令德芬馨。婉发于天姿，肃雍形于鉴寐。奉今上以悌达，事韦妃如所生，繇是特为肃宗之所赏爱。至若左右图史，开示佛经，金石丝竹之音，缋画工巧之事，耳目之所闻见，心灵之所领略，莫不一览悬解，终身不忘。天宝九载春三月既望，封和政公主，降于河东柳潭，既笄之三载矣。潭，周太保敏之五代孙，皇唐蕲州刺史怀素之曾孙，赠秘书监岑之第四子；衣冠地胄，辉映当朝。初以美秀承家，中以名声华国，道胜而贵能下善，谦尊而休有烈光，士林伟之。解褐左内率府胄曹，转颍王府户曹，陈留郡司功参军。以人门第一，选尚公主，拜太子洗马。迹既好合，雅相敬贵。虽柳侯秉彝有度，能降帝女之心，而公主率履由衷，每抗古人之节。故宗族胥睦，不独亲其亲；先后大同，莫敢私其子。竭力供侍，不务华采，服五金翠之饰，居有冰雪之容。每至朔月六参，朝天旅进，嫣然班叙之内，迥出神仙之表，亦非希企之所及也！洎凶羯乱常，潼关不守，玄宗幸蜀，妃后骏奔。姊曰宁国公主，孀嫠屏居，谁或讣告？乃弃其三子，取其夫之乘以乘之。柳侯徒行，公主愧焉，下而同趋者日且百里。每臻坎险，必先济宁国而后从之。柳侯辞，公主曰：‘我若先涉，脱有危急，不能俱全，则弃我姊矣！’柳侯感叹，躬负薪之役；公主怡然，亲馈饩之事。伯姒华阴杨氏，太真妃之姊也，贵幸前朝，势倾天下。公主交无谄黩，思未绸缪。杨且云亡，以孤见托。马嵬之役，无噍类焉。感其一言，悉力营赡。男登服冕之位，女获乘龙之匹。出入存恤，过于己子，虽其密亲，罔或能辨。柳之亲昵，伯仲姑姊，隐亲将迎，唯恐不至。纠逖疏属，抚循嫠，繇内及外，终始如一。孤穷满目，荣悴殊伦，居薄推厚，未尝懈倦。衣服饮食，等无有差。互或未周，婴孩罔及。每至伏腊，礻勺祠蒸尝，必具礼衣花仪之饰，以躬中馈堂室之奠。式燕孙谋，岂无婢使？姿性纯俭，不以迄成。先圣休之，宝书清问。秋八月，玄宗至蜀，仍旧邑而册公主，以潭为驸马都尉、银青光禄大夫、太仆卿。属狂将兴祸，称兵向阙。玄宗亲御堙，临视诛讨。驸马率领家竖、折冲张义童等，斗于门中，公主及宁国彀弓迭进。驸马乘胜突刃，所向无前，斩馘擒生，殆逾五十。节使时宰具以表闻。玄宗自系诰示先帝，恳让莫当，策勋遂寝。今上之为元帅也，躬擐甲胄，率先将卒。举两京若拾遗，摧凶寇如振槁。劳旋方及，帑藏其空。公主贸迁有无，亿则屡中，数逾千万，悉畀县官，论者难之。肃宗弥留，众皆迭侍，主独赡依，不去于旁。帝有间书而谓之曰：‘汝之纯孝，乃能至是！’遂赉庄一区。帝爱季女，曰宝贞公主，因奏曰：‘八妹未有，请以赐之。’泣而谏焉，哀动左右。西陵迁窆，上戒主曰：‘凡厥亲身之物，必诚必信，勿之悔焉。’主罄家有无，以邑入千万，潜充经费，上深感叹焉。上既宅亮阴，未忍临政，人之疾苦，事之得失，岂尝私谒，动必以闻，上敬异之，朝廷赖焉。广德元年冬，上既东幸，主志期扈跸，回兵充斥，咫尺不通，因至荆南，慰荐诸将。方隅载谧，职贡以修，主有力焉。上之在陕，忧主乏匮，乃命中使，屡敕节度及转运使，随主所须，务令肃给。主以国用罄空，退而叹曰：‘吾方竭家财以资战士，其能饕餮，首冒国经？’唯请名香数斤，施于佛寺，为上祈福而已。王公戚属，相携而至者，蓝缕腻囊，襁负鳞次，竭其资斧，亲自赡恤。聚而泣之，悲感行路。初次商于，顿于传置，群盗猬起，奄及驿亭，呼而犒之，晓以祸福。一言革面，愿比家奴；之死靡他，至今犹在。缅惟罔极，无所哀。从母薛氏，遗孤四人，分宅居之，皆俾成立。莱、莘兄弟，尽列通班；二女有行，克配良士：主之慈忠，悉皆若是。亲临稼穑，躬俭节用。不惮烦缛，雅好组训，驸马裳衣，必亲裁纟失。爰及子女，罔衣绮纨，绽新皆成主手。每加训诲，迪检押。广德二年春二月，归于上都。诸主高会，议际夫党，觌其亲族，多旷周旋。咸以为时经百罹，粗略可也。主抗词曰：‘女之移天，遂成他族。怙贵长傲，何以律人？上方理定，闻必不悦。’诸主蹶然，竞崇讨习，礼之降杀，亲之薄厚，翕然一变，职主之由。夏六月，才生魄，属边候不谨，烽及京师，城中震惊，圜视五色。主既弥月，体未甚安，曰：‘事亟矣，其入言之！’驸马请闻，主曰：‘吾业已行矣！驸马独无兄乎？’因乘檐子，直至寝殿，乃悉索阙遗，备陈利病以奏之。上欣然嘉纳。所言未究，傍或负来，因尔退归。迟明诞育，展转怊怅，不能弥忘。时属炎喝，热病有加。圣情忧轸，起坐失次，天医内官，相继旁午。彼苍不惠，以其月二十有五日辛卯，薨于常乐坊之私第，春秋三十有六。呜呼！皇上友爱天深，痛毒兼至，砉然一叫，声泪俱咽，哀动木石，岂伊人伦？涟涟孔怀，如失于臂。曰：‘予此妹，国之鸿宝。方期同乐，云如何殂？嗟哉！天实为之，胡宁忍予！’乃辍朝三日，命京兆尹监护丧事，一以官供，务从优厚。柳侯掐膺永悼，气索神伤；心苦而忽然忘生，泣尽而继之以血。况乎五男三女，或龀或孩，呼阿母而哭无常声，吁昊天而仁覆永绝。哺以滋旨，嗌而莫就，其为酷痛，曷愈于斯。以是思哀，哀可知矣！自朝及野，知与不知，闻之失声，罔不震悼。栈有青牛，素服辕轭，主之薨也，踣地哀鸣，仰天屑泪，三日不秣；畜犹若是，臣仆可知。主之将薨，驭马先殒。捐馆之夕，游神别墅，乘之周麾，遍劳遗，俾屏不逮。田客兼从数骑，久已云亡，众皆惊起，仿佛犹见。虽所凭则厚，而精气何多？主于驸马，大义敦肃，不恃见天之贵，每极家人之礼。驸马雅性夷简，恬于名利，愿究卫生之经，庶臻久视之道；主志深婉顺，始慕真宗，故于他时，并受法录。尝谓之曰：‘《易》崇积善，《诗》贵起予。不以忠孝数事迭相告勖者，则心有慊焉。’率而行之，曷尝废坠？又以为‘死生恒理，先后之间。若幸启手足，必当衤遂我以道服，瘗我于支提，往来行言，时见存恤，则所怀足矣！子若不讳，我若此身未亡，洒埽茔垅，出入窀穸，奉君周旋。’噫嘻！于斯之时，以为谑浪，岂悟今者，皆符昔言。有司奉诏，将厚其礼。驸马疏陈，皆蒙允许。粤以秋八月十九日甲申，其男试太常少卿赐紫金鱼袋晟、鸿胪少卿晕、试秘书丞赐紫金鱼袋杲、试殿中丞昱及三女等，虔窆公主于万年县义丰之铜人原，从理命也。呜呼！《风》咏裳，史称彤管，纤微之善，载籍犹称。况乎七叶帝女，分形《归妹》，贵能逮下，忠以导君，躬德言容功之美，服女师母仪之训，订之绵古，孰与我京？昔马迁著记，谓之实录，有道见述，亦云无愧。某学于旧史，少识前载。历考往代厘降之盛，未有如公主者焉。虽壶则家风，每挹如宾之敬，而勤崇垂懿，敢忘传信之辞！铭曰：‘矣公主！元元之绪。圣皇之孙，肃宗之女，今上之妹，生人之矩。德言容功，义仁孝忠，温良恭俭，敬让弘通。率履弗越，高明有融。下嫁于柳，猗那自久，金石著盟，琴瑟斯友。家道以正，人伦斯厚。凤凰于飞，梧桐是依，．喈喈，福禄攸归，和乐既孺，德音莫违。麟之趾定，振振子姓，方绍母师，奄摧邦令，一人痛毒，九有悲咏。诏葬于何？铜人之阿。支提郁起，宰树谁过？空余好合，来往滂沱。’”<br><br>永泰中，大理评事孙广著《啸旨》一篇，云：“其气激于喉中而浊，谓之言；激于舌端而清，谓之啸。言之浊，可以通人事、达情性；啸之清，可以感鬼神、致不死。故太上老君授南极真人，真人授广成子，广成子授风后，风后授务光，务光授舜，舜演之为琴，以授禹。自后或废或续，有晋大行仙君孙公得之以得道，无所授，阮嗣宗所得少分，其后不复闻矣！”按高氏《纬略》，啸有十五章：一曰《权舆》；二曰《流云》；三曰《深溪虎》；四曰《高柳蝉》；五曰《空林鬼》；六曰《巫峡猿》；七曰《下鸿鹄》；八曰《古木鸢》；九曰《龙吟》；十曰《动地》；十一曰《苏门》，孙登隐苏门山所作也；十二曰《刘公命鬼》，仙人刘根所作也；十三曰《阮氏逸韵》，阮籍所作也；十四曰《正章》；十五曰《深远极大》，非常声也。毕尽五音之极，而大道备矣。广云：“其事出道书。”余按：人有所思则长啸，故乐则咏歌，忧则嗟叹，思则啸吟。《诗》云：“有女仳离，条其啸矣！”颜延之《五君咏》云：“长啸若怀人。”皆是也。广所云《深溪虎》、《古木鸢》，状其声气可知矣。若太上老君相次传授，舜演为琴，崇饰过甚，余不敢闻也。按《诗笺》云：“啸，蹙口出声也。”成公绥《啸赋》云：“动唇有曲，发口成音。”而今之啸者，开口卷舌，略无蹙舌之法。孙氏云“激于舌”，非动唇之谓也。天宝末，峨眉山道士姓陈，来游京师，善长啸，能作鼓霹雳之引。初则声发调畅，稍加散越；须臾穹窿砰磕，写雷鼓之音；忽复震骇，声如霹雳，闻者莫不倾忄栗。<br><br>至德二年，敕天下州县重定酤酒，随月纳税。建中二年，更加青苗。大历初，税每十文；三年，加五文；敕以御史大夫充使。其后割归度支使。<br><br>开元已前，有事于外则命使臣，否则止罢。自置八节度、十采访，始有坐而为使者。其后名号益广。大抵生于置兵，盛于兴利，普于衔命，于是为使则重，为官则轻。故天下佩印有至四十者，大历中请俸有至百万者。在朝有太清宫、太微宫、度支、盐铁、转运、知匦、宫苑、闲厩、左右巡、分案、监察、馆驿、监仓、监库、左右衔，外任则节度、观察、诸军、押蕃、防御、团练、经略、镇遏、招讨、榷盐、水陆运、营田、给纳、监牧、长春宫。有因时而置者：则大礼、礼仪、礼会、删定、三司、黜陟、巡抚、宣慰、推复、选补、会盟、册立、吊祭、供军、粮料、和籴。此其大略。经置而废者，不录。宦官内外悉谓之使。旧为权臣所绾，州县所理，后属中人者有之。<br><br>大历中，刑部郎中程皓家在相州，宅前有小池。有人造剑，于池内淬之，池鱼皆死。余家井中有鱼数十头，因有急，家人以药臼投之，信宿鱼皆浮出，知鱼亦畏铁焉。<br><br>大历末，北方有白虹夜见，东西属地。封演曰：凡虹见，皆当日之冲。朝见则在西，常与日相近，不差分毫。今此虹见之时，日在癸，则虹见当在丙。常时虹影穹崇，举目而望，今虹在北，又可平视，知日在北方，去兹远矣。略计此当在斗极之北。斗极，天中也，故北万可得而见，而日更在虹之北，又甚辽阔，故北方不得而见之。苗夫人，其父太师也，舅张河东也，夫延赏也，子宏靖也，婿韦太尉也。近代衣冠妇人之贵，无如苗氏者。