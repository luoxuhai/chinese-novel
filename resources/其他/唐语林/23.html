唐建中初，士人韦生移家汝州，中路逢一僧，因与连镳，言论颇洽。日将夕，僧指路歧曰：“此数里是贫道兰若，郎君能垂顾乎？”士人许之，因令家口先行，僧即处分从者供帐具食。行十余里，不至，韦生问之，即指一处林烟曰：“此是矣。”及至，又前进。日已昏夜，韦生疑之。素善弹，乃密於靴中取张卸弹，怀铜丸十余，方责僧曰：“弟子有程期，适偶贪上人清论，勉副相邀。今已行二十里，不至，何也？”僧但言且行是。僧前行百余步，韦生知其盗也，乃弹之僧，正中其脑。僧初若不觉，凡五发中之，僧始扪中处，徐曰：“郎君莫恶作剧。”韦生知无可奈何，亦不复弹。良久，至一庄墅。数十人列火炬出迎。僧延韦生坐一厅中，笑云：“郎君勿忧。”因问左右：“夫人下处如法无？”复曰：“郎君且自慰安之，即就此也。”韦生见妻女别在一处，供帐甚盛。相顾涕泣。即就僧，僧前执韦生手曰：“贫道，盗也。本无好意。不知郎君艺若此，非贫道亦不支也。今日固无他，幸不疑耳。适来贫道所中郎君弹悉在。”乃举手搦脑后，五丸坠焉。有顷布筵，具蒸犊，犊上刀子十余，以齑饼环之。揖韦生就座，复曰：“贫道有义弟数人，欲令谒见。”言已，朱衣巨带者五六辈列於阶下。僧呼曰：“拜郎君，汝等向遇郎君，即成齑粉矣！”食毕，僧曰：“贫道久为此业，今向迟暮，欲改前非，不幸有一子，技过老僧，欲请郎君为老僧断之。”乃呼飞飞出参郎君。飞飞年才十六七，碧衣长袖，皮肉如腊。僧曰：“向后堂侍郎君。”僧乃授韦一剑及五丸，且曰：“乞郎君尽艺杀之，无为老僧累也。”引韦入一堂中，乃反锁之。堂中四隅，明灯而已。飞飞当堂执一短鞭。韦引弹，意必中，丸已敲落。不觉跃在梁上，循壁虚蹑，捷若猱ㄑ。弹丸尽，不复中，韦乃运剑逐之，飞飞倏忽逗闪，去韦身不尺，韦断其鞭数节，竟不能伤。僧久乃开门，问韦：“与老僧除得害乎？”韦具言之，僧怅然，顾飞飞曰：“郎君证成汝为贼也，知复如何？”僧终夕与韦论剑及弧矢之事。天将晓，僧送韦路口，赠绢百疋，垂泣而别。（《太平广记》卷一九四题作《僧侠》，云出《唐语林》，汪绍楹校曰：“明钞本作出《酉阳杂俎》）”信州一{宀娄}士。有人乞州图，因浣染为裙，墨迹不落。会邻邀之，出数妓，设酒。良久，一婢惊报云：“君子误烧裙。”其人遽问所损处，婢曰：“正烧着大云寺门楼。”（《类说》卷三二《语林》题作《州图为裙》）李福妻裴忌妒。福镇滑台，有以女奴献者。福曰：“吾官至节度使，指使者不过奴隶，夫人得无甚乎？”裴曰：“未知公所欲者。”福指所献奴，裴许诺。福赂左右：“夫人沐发，必来告。”既告，福乃佯为腹痛，促召女奴；既往，左右亦以白裴。裴遽出发盆中，跣问所苦。福业以病为言，即若不可忍状，裴乃以药小便中进之。明日，监军、从事来问候，福具告之，大笑。（《类说》卷三二《语林》题作《腹痛召女奴》）<br><br>御史大夫李季卿宣慰江南，至临淮。或言常伯熊善茶者，李公请之。伯熊着黄衫、乌纱帽，手执茶器，口诵茶名，区别指点，左右刮目。茶熟，李公为啜两杯。至江外，又召陆鸿渐。渐身衣野服，随茶具而入，既坐，敷摊如伯熊故事。公心鄙之。茶毕，令奴子取钱三十文酬前茶博士。鸿渐久游江介，通狎胜流，至此羞愧，复著《毁茶论》。（《类说》卷三二《语林》题作《煎茶博士》）<br><br>令狐相，每朝廷大事，一取决于子氵高，如元载之伯和，李吉甫之德裕。（《类说》卷三二《语林》题作《政事取决于子》）士人初登荣进迁除，尉贺欢宴，谓之“烧尾宴”。尝有虎，变为人，惟尾不化，须焚除乃得成人。以蒙初授，如虎得为人，本尾犹在。一云：新羊入群，诸羊所触，不相亲附，火烧其尾则定。（《类说》卷三二《语林》题作《烧尾士人》）<br><br>人家有小虫，至微而响甚，细寻之，卒不可见，谓之“窃虫”云。有此者不祥。此虫大如胡麻，如鼠负，有两头，白色，振其头则有声。窗壁暗黑处多有之。拾遗孟昌朝贬贺州，作《窃虫赋》，比之鬼，似不识此意。（《类说》卷三二《语林》题作《窃虫》）有人患应病，问医官苏澄，澄云：“古无此方。吾选《本草》，尽天下药物，试将读之。”每发一声，腹中辄应；惟至一药，再三无声。澄因处方，以此药为主，其疾自除。（《类说》卷三二《语林》题作《应病》）<br><br>杜河南兼聚书万卷，每卷后题云：“请俸写来手自校，汝曹读之知圣道，坠之鬻之为不孝。”（《类说》卷三二《语林》题作《请俸写书》）李远为杭州刺史，嗜啖绿头鸭。贵客经过，无他馈饷，相厚者乃绿头鸭一对而已。（《类说》卷三二《语林》题作《嗜绿头鸭》）文宗以前无门状。自李卫公贵盛，百官无以希取其意，以旧刺（原注：即今之名纸）留其御候起居，号为门状。（《类说》卷三二《语林》题作《门状》）<br><br>王彦伯医既著，列三四灶，煮药于庭。老幼塞门来请。彦伯指曰：“热者饮此，寒者饮此，风者、气者饮此。”皆饮而去。（《白孔六帖》卷十一《灶》引《唐语林》）<br><br>韩会与名辈号“四夔”，会首而善歌妙绝。（《白孔六帖》卷六一《歌》引《唐语林》）周郑客唐衢，有文学，老而无成。善哭，发声哀切，闻者泣下。常游太原，遇享军，酒酣乃哭，满座不乐，主人为罢。（《白孔六帖》卷六四《哭》引《唐语林》）<br><br>陈谏强记。染人岁籍所染绫帛，寻丈尺寸，为簿合围，谏泛览，悉记之。（《白孔六帖》卷八四《染》引《唐语林》）<br><br>卢昂主福建盐铁，有瑟瑟枕，大如斗。宪宗召市人估其直，或云“至宝无价”，或云“美石，非真瑟瑟。（程大昌《演繁露》卷十五《瑟瑟》引《唐语林》）崔殷梦知举，吏部尚书归仁晦托弟仁泽，殷梦唯唯而已。无何，仁晦复诣托之，至于三四。殷梦敛色端笏，曰：“某见进表让此官矣。”仁晦始悟己姓，殷梦讳也。（《容斋续笔》卷十一《唐人避讳》条引《语林》）<br><br>高宗朝改门下省为东台，中书为西台，尚书省为文昌台，故御史台呼南台。南朝同。武后朝，御史有左、右肃政之号，当时亦谓之左台、右台，则宪府未曾有东台、西台之称，惟俗间呼在京为西台，东都为东台。李栖筠为御史大夫，后人不名者，呼为“西台”，不知出何故事？岂以其名上有“栖”字故邪？赵历祠部郎，同舍多以祠曹为目，因质之曰：“祠部，改后唯有职祠、司二号，无祠曹之名。”为以后汉疏宠辟司徒府，转为辞曹，掌天下狱讼，其平决无不厌伏；又晋朝荆州人为羊讳嫌名，改户曹为祠曹，故误呼耳。（《永乐大典》卷之二千六百六《台·西台》引《唐语林》）<br><br>武宗王才人有宠。帝身长大，才人亦类。帝每从禽作乐，才人必从。常令才人与帝同装束。苑中射猎，帝与才人南北走马，左右有奏事者，往往误奏于才人前，帝以为乐。帝好道术，召天下方士殆尽。五年秋，王才人谓宣徽使曰：“圣人日日对药炉，服神丹，言我取不死。今身上变差事，道士称换骨皆如此，某独为忧也。”宣徽使固求变见状，才人忍泪不敢语。外人虽未知帝得疾，但讶稀畋猎也。明年正月，不御紫宸殿、不开延英门向百日，中外始公言帝病。顷刻无才人见，卧起益酸痛，饮食益辛苦。一日，帝熟顾才人曰：“吾气息奄微，情虑杳杳，将不久矣！顾以别汝。”对曰：“陛下春秋鼎盛，又尝服不死药，圣寿必无疆，何忽出不祥语？”帝曰：“吾於汝且同外庭臣耶？恶用作形迹意！脱不如汝所对，而千秋万岁，何以报我？”才人欲恸，恐惊帝，乃曰：“帝若忽厌四海，妾当同日死。”帝哽咽闭目不喘息者少顷，忽曰：“诚如汝言，当何为？”曰：“妾止於缢。”帝引手取巾授才人曰：“以此！以此！”帝遂向壁不语。后数日，帝疾亟。才人久侍帝，归寝，浓妆洁服如常日。乃尽取服玩与内家，持帝所授巾至前，见帝已崩，自缢而绝。宣宗即位，赠贵妃，命与端陵同日时掩。其圹在端陵柏城内西南。又有名才人随灵驾行慢城内，每夕望端陵焚钱帛衣物，风吹火燔所止。（《永乐大典》卷之二千九百七十二《人·才人》引《唐语林》）<br><br>武宁节度使康季荣不恤军士，部曲噪而逐之，投于岭外。上以直金吾大将军田牟曾为徐州，有政声，开延英召对，再命往镇。（《永乐大典》卷之一万八千二百九《将·军士逐将》引《唐语林》）