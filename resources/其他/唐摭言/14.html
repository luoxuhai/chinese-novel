<font color="#cc0000">○杂记</font> <br><br>高祖武德四年四月十一日，敕诸州学士及白丁，有明经及秀才、俊士，明于理体，为乡曲所称者，委本县考试，州长重复，取上等人，每年十月随物入贡。至五年十月，诸州共贡明经一百四十三人，秀才六人，俊士三十九人，进士三十人。十一月引见，敕付尚书省考试；十二月吏部奏付考功员外郎申世宁考试，秀才一人，俊士十四人，所试并通，敕放选与理入官；其下第人各赐绢五疋，充归粮，各勤修业。自是考功之试，永为常式。至开元二十四年，以员外郎李昂与举子矛盾失体，因以礼部侍郎专知。 <br>  <br>贞观初放榜日，上私幸端门，见进士于榜下缀行而出，喜谓侍臣曰：“天下英雄，入吾彀中矣！”进士榜头，竖黏黄纸四张，以毡笔淡墨衮转书曰“礼部贡院”四字；或曰：文皇顷以飞帛书之。或象阴注阳受之状。进士旧例于都省考试。  <br><br>南院放榜，张榜墙乃南院东墙也。别筑起一堵，高丈余，外有壖垣，未辨色；即自北院将榜就南院张挂之。元和六年，为监生郭东里决破棘篱圻裂文榜，因之后来多以虚榜自省门而出，正榜张亦稍晚。 <br><br>开成二年，高侍郎锴主文，恩赐诗题曰《霓裳羽衣曲》。三年复前诗题为赋题，太学《石经诗》并辞，入贡院日面试。大中中，都尉郑尚书放榜，上以红笺笔札一名纸云，“乡贡进士，李”，以赐镐。 <br><br>《文贞公神道碑》，太宗之文。时征将薨，太宗尝梦见，及觉，左右奏征卒。故曰，“俄于仿佛，忽睹形仪。”复曰，“高宗昔日得贤相于梦中，朕今此宵失良臣于觉后。”  <br><br>高祖呼裴寂为裴三   明皇呼宋济作宋五德宗呼陆贽为陆九。  <br><br>高祖呼萧瑀为萧郎   宣宗呼郑镐为郑郎。  <br><br>裴晋公下世，文宗赐御制一篇，置于灵座之上。  <br><br>白乐天去世，大中皇帝以诗吊之曰：“缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。”  <br><br>元和十三年，进士陈标，献诸先辈诗曰：“春官南院院墙东，地色初分月色红。文字一千重马拥，喜欢三十二人同。眼前鱼变辞凡水，心逐莺飞出瑞风。莫怪云泥従此别，总曾惆怅去年中。”  <br><br>令狐赵公，大中初在内庭，恩泽无二，常便殿召对，夜艾方罢，宣赐金莲花送归院。院使已下，谓是驾来，皆鞠躬阶下。俄传吟曰：“学士归院！”莫不惊异。金莲花，烛柄耳，惟至尊方有之。韦澳、孙宏，大中时同在翰林。盛署，上在太液池中宣二学士；既赴召，中贵人，颇以絺绤为讶，初殊未悟；及就坐，但觉寒气逼人，熟视有龙皮在侧；寻宣赐银饼，馅食之甚美；既而醉以醇酎。二公因兹苦河鱼者数夕。上窃知笑曰：“卿不禁事，朕日进十数，未当有损。”银饼馅，皆乳酪膏腴所制也。  <br><br>王源中，文宗时为翰林承旨学士。暇日与诸昆季蹴鞠于太平里第，球子击起，误中源中之额，薄有所损。俄有急召，比至，上讶之，源中具以上闻。上曰：“卿大雍睦！”遂赐酒两盘，每盘贮十金碗，每碗容一升许，宣令并碗赐之。源中饮之无余，略无醉态。  白乐天以正卿致仕，时裴晋公保厘夜宴诸致仕官，乐天独有诗曰：“九烛台前十二姝，主人留醉任欢娱。飘摇舞袖双飞蝶，宛转歌喉一索珠。坐久欲醒还酩酊，夜深临散更踟蹰。南山宾客东山妓，此会人间曾有无”。  <br><br>长庆中，赵相宗儒为太常卿，赞郊庙之礼，罢相三十余年，年七十六，众论其精健。有常侍李益笑曰：“仆为东府试官所送进士。”  开成中，户部杨侍郎检校尚书镇东川，白乐天即尚书妹婿。时乐天以太子少傅分洛，戏代内子贺兄嫂曰：“刘纲与妇共升仙，弄玉随夫亦上天。何似沙哥领崔嫂，碧油幢引向东川！”又曰：“金花银碗饮兄用，罨画罗裙尽嫂裁；觅得黔娄为妹婿，可能空寄蜀茶来！”  <br><br>李石相公镇荆，崔魏公在宾席；未几公擢拜翰林，明年登相位，时石犹在镇。故贺书曰：“宾筵初起，曾陪樽俎之欢；将幕未移，已在陶钧之下。”  <br><br>薛能尚书镇彭门，时薄、刘巨容、周岌俱在麾下。未数岁，溥镇徐，巨容镇襄，岌镇许，俱假端揆。故能诗曰“旧将已为三仆射，病身犹是六尚书。”  <br><br>崔安潜镇西川，李铤为小将。广明初，驾幸西蜀，铤乃蜀帅带平章事。安潜乃具寮耳；曾趋走，人皆美之。  <br><br>庾承宣主文，后六七年方衣金紫，时门生李石，先于内庭恩锡矣。承宣拜命之初，石以所服紫袍金鱼拜献座主。  <br><br>令狐赵公在相位，马举为泽潞小将，因奏事到宅；会公有一门僧善声色，偶窥之，谓公曰：“适有一军将参见相公，是何人？”以举名语之。僧曰：“窃视此人，他日当与相公为方面交代。”公曰：“此边方小将，纵有军功，不过塞垣一镇，奈何以老夫交代。”僧曰：“相公第更召与语，贫道为细看。”公然之。既去，僧曰：“今日看更亲切，并恐是扬汴。”公于是稍接之矣。咸通元年，公镇维扬，举破庞勋有功。先是上面许成功与卿扬州，既而难于爽信，即除举淮南行军司马。公闻之，即处分所司，排比迎新使。群下皆曰：“此一行军耳！”公乃以其事白之，果如所卜。  <br><br>光化二年，赵光逢放柳璨及第。光逢后三年不迁，时璨自内庭大拜，光逢始以左丞征入。未几，璨坐罪诛死，光逢膺大用，居重地十余岁，七表乞骸，守司空致仕。居二年，复征拜上相。  <br><br>韦承贻，咸光中策试，夜潜纪长句于都堂西南隅曰：“褒衣博带满尘埃，独上都堂纳试回。蓬巷几时闻吉语，棘篱何日免重来三条烛尽钟初动，九转丸成鼎未开。残月渐低人扰扰，不知谁是谪仙才白莲千朵照廊明，一片升平雅韵声。才唱第三条烛尽，南宫风景画难成。”  <br><br>赵渭南嘏尝有诗曰：“早晚粗酬身事了，水边归去一闲人。”果渭南一尉耳。嘏尝家于浙西，有美姬、嘏甚溺惑。洎计偕，以其母所阻，遂不携去。会中元为鹤林之游，浙帅窥之，遂为其人奄有。明年嘏及第，因以一绝箴之曰：“寂寞堂前日又曛，阳台去作不归云。当时闻说沙吒利，今日青娥属使君。”浙帅不自安，遣一介归之于嘏。嘏时方出关，途次横水驿，见兜舁人马甚盛，偶讯其左右，对曰：“浙西尚书差送新及第赵先辈娘子入京。”姬在舁中亦认嘏，嘏下马揭帘视之，姬抱嘏恸哭而卒。遂葬于横水之阳。 <br><br><font color="#cc0000">○条流进士</font> <br><br>咸通中，上以进士车服僭差，不许乘马，时场中不减千人，虽势可热手，亦皆跨长耳。或嘲之曰：“今年敕下尽骑驴，短辔长鞦满九衢，清瘦儿郎犹自可，就中愁杀郑昌图。” <br><br><font color="#cc0000">○闽中进士</font> <br><br>薛令之，闽中长溪人，神龙二年及第，累迁左庶子。时开元东宫官僚清淡，令之以诗自悼，复纪于公署曰：“朝旭上团团，照见先生盘。盘中何所有苜蓿长阑干。余涩匙难绾，羹稀箸易宽。何以谋朝夕何由保岁寒？”上因幸东宫览之，索笔判之曰：“啄木觜距长，凤皇羽毛短。若嫌松桂寒，任逐桑榆暖。”令之因此谢病东归。诏以长溪岁赋资之，令之计月而受，余无所取。 <br>  <br>欧阳詹卒，韩文公为《哀辞序》云：“德宗初即位，宰相常衮，为福建观察使，治其地。哀以辞进，乡县小民，有能读书作文辞者，亲与之为主客之礼，观游宴飨，必召与之，时未几，皆化翕然。于时詹独秀出，衮加敬爱，诸生皆推服。闽越之人举进士，由詹始也。”詹死于国子四门助教，陇西李翱为《传》，韩愈作《哀辞》。 <br><br><font color="#cc0000">○贤仆夫</font> <br><br>萧颖士性异常严酷，有一仆事之十余载，颖士每以棰楚百余，不堪其苦。人或激之择木。其仆曰：“我非不能他従，迟留者，乃爱其才耳！”   武公干常事蒯希逸十余岁，异常勤干，洎希逸擢第，干辞以亲在乞归就养，公坚留不住。公既嘉其忠孝，以诗送之，略曰：“山险不曾离马后，酒醒长见在床前。”时人醵绢赠行，皆有继和。  <br><br>卢钧仆夫李元宾《与弟书》云：“赖一仆佣债，以资日给其文颇勤勤叙之，而不记姓名。”  <br><br>李敬者，本夏侯谯公之佣也。公久厄塞名场，敬寒苦备历，或为其类所引曰：“当今北面官人，入则内贵，出则使臣，到所在打风打雨。你何不従之而孜孜事一个穷措大，有何长进！纵不然，堂头官人，丰衣足食，所往无不克。”敬冁然曰：“我使头及第后，还拟作西川留后官。”众官大笑。时谯公于壁后闻其言。凡十余岁，公自中书出镇成都，临行有以邸吏托者，一无所诺；至镇，用敬知进奏，既而鞅掌极矣。向之笑者，率多投之矣。 <br><br><font color="#cc0000">○旧话</font> <br><br>一曰闻多见少，迹静心勤。卷头有眼，肚里没嗔。二曰貌谨气和，见面少，闻名多。三曰上等举人，应同人举；中等举人，应丞郎举；下等举人，应宰相举。 <br>   <br><font color="#cc0000">○切忌</font> 就门生手里索及第   求僧道荐属姑息 对人前说中表在重位  夸解作客  爱享后进酒食 <font color="#cc0000">○没用处</font> <br><br>天宝二年，吏部侍郎宋遥、苗晋卿等主试，禄山请重试，制举人第一等人十无二。御史中丞张倚之子奭。手持试纸，竟日不下一字，时人谓之“拽帛”。   <br><br>高涣者，锴之子也，久举不第。或谑之曰：“一百二十个蜣螂，推一个屎块不上。”  <br><br>薛昭俭，昭纬之兄也，咸通末数举不第，先达每接之，即问曰，贤弟早晚应举昭俭知难而退。论曰：七情十义，靡不宗于仁而祖于礼者，矧乃四科之本，文不居先；三益之门，德常在首。又何片言小善，辨口利辞，垂于简编，侔于粉缋者也！或曰：“不然，夫人项天踵地，惟呼最灵，有德者未必无文；其上也文不胜德，其次也德不胜文。有若文德具美，含元不耀者，其惟圣人乎！奈何近世薄徒，自为岸谷，以含毫纸墨为末事，以察言守分为名流。洎乎评品是非，适较今古，竟不能措一辞，发一论者，以无愧于心乎！故仆虽题亲咏折冲樽俎者皆列于门目，斯所以旌表赡敏，而矛盾棒芜也。亦由辱以马鞯，而俟之莺谷。知我者当免咎与！若乃先达所传，臧否人物，虽不研究根本，皆可蓍鉴行藏，莫匪正言，足方周谚。其有迹处皂隶，而行周君子者，苟遗而不书，则取舍之道，贱贤而贵愚；忠孝之本，先华而后实。七十子之徒，其臣于季孟者，亦其类而已。”