　　国庆何堪不报荒　发仓有罪一身当　　斯民直道犹三代　爱戴何殊召伯棠　　故湖南衡永道施观察道生之父施公，以乡魁令奉天承德县〖第二至第五名举人，称乡魁。〗。县有旱荒，夏无麦，秋无禾，饥馑流离〖馑，音仅。（论语注）谷不熟曰饥，菜不熟曰馑。（按）饥馑流离，犹言因饥馑而流离也。〗，十室而九。<br><br>　　是岁国有大庆〖大庆，凡大婚万寿之谓。〗，枋国者〖枋，音方，与柄同。枋国者，宰相之谓。〗，不欲以一隅偏灾劳睿虑〖睿，音瑞，犹圣也；称天子之虑曰睿虑。〗，留都卿尹，咸顺厥旨。公请赈之禀三申三驳，且引甘肃冒赈案为危词以怵公〖怵，音触，犹恐也。〗，公愤极，尽发常平仓谷〖注详颜太夫人篇。〗，以赈饿者。或止之，公笑曰：“余擅动仓谷，不过籍没监追〖注详蔡方伯篇。〗，限满无偿，亦罪止一身耳。余为一邑主，岂惜以一身救万民哉？”发竟，遂以擅动仓谷自劾。上官震怒，飞章题参〖注详颜太夫人篇。〗，竟以侵蚀拟大辟〖蚀，音食，犹亏也。大辟，注详妒奸篇。〗，瘐死狱中〖瘐，音俞，病也。句出（前汉书宣帝纪）。〗。<br><br>　　时公夫人已先没，观察尚幼，同僚无过问者〖僚，音聊。（左传文公）荀林父曰：同官为僚。〗，流落辽沈〖辽沈，音聊审。辽，辽阳；沈，沈阳。皆地名，在今山海关外。〗，转徙入都。年十五六，为酒家佣以自给〖佣，音用，注详首篇。〗，一日，有数客饮于酒家，观察聆其音为承德人〖聆，音灵，听也。〗，亦效其语以相问答〖效，学也。〗。客惊曰：“子岂吾邻人耶？”曰：“非也，吾家江左〖江左，即江南。〗，特生长君土，故能效君语耳。”“然则子何姓？”曰：“姓施。”客皆起立，曰：“有官吾邑父母者，子何称？”观察泫然而涕〖泫，户亩切，音玄，上声；注详某烈妇篇。〗，哽咽不能作声〖哽，音梗；哽咽，悲极气塞貌。〗。客遂不复问，曰：“今日二鼓收店后，可访我于某胡同〖京中称街为胡同。〗，幸无失约。”观察许诺。　　至晚，托辞而往。出店门未数武，即有衣冠而候于途者，曰：“君承德之施公子也？”曰：“然。”遂扶掖登车。及某胡同，则候问者络绎于道〖络绎，音落亦，不绝貌。〗。入门，门尽辟〖辟，开也。〗，灯彩烂然。甫下车，复有衣冠十余辈，扶之升堂，簇拥正坐〖簇，音促，聚也。〗，罗拜而致词曰：“某等求公子有年矣！使公子流落至此，皆某等之罪。幸先公有灵，俾某等入都相访，今果得相见，岂非天耶？”当是时，观察年尚幼，且去公没时，已七八岁，又沦落日久〖沦，音伦。沦落，即流落之谓。〗，忽为衣冠所尊礼，出不意，目瞠然不能置一词〖瞠，音撑；注详牛头人篇。〗。客具为观察言：“公发粟赈饥，甘以一身罹罪辟〖罹，音离，又音罗，遭也。辟，即大辟也。〗，而存活者数万人。某等皆当日食粟之灾黎也〖灾黎，即灾民之谓。〗，频年岁稔〖稔，音忍，熟也。〗，思报大德。知公已没于狱，闻公子流转辽沈，分遣数十人遍访无迹。昨邑庙住持梦公莅任，且示以公子所在，故某等得来都相访。”遂为之沐浴，易新衣，开正寝以舍之。次日置酒作乐，更番上寿〖（史记滑稽传）奉觞上寿。（注）更番，人众挨次之谓。上寿，进酒之谓。〗。<br><br>　　有官道长者〖道长未详，疑谓各道监察御史之长，即左右都御史之称。〗，是日亦至。对众曰：“某全家八口无恒产〖（孟子注）恒，常也；产，生业也。恒产，可常生之业也。〗，猝遇奇荒，非先公不能生。往岁先君见背时〖（李密陈情表）慈父见背。（按）见背，父死之谓。〗，执某手而言曰：‘施公以救万姓故，撄奇祸〖撄，音缨，触也。〗，一家星散。尔幸忝科名，所不能报施公者，非吾子也。’某受命于今数年矣，朝夕萦怀〖萦，音莹，绕也。〗，恨难藉手〖犹言欲报无由也。〗。今幸睹公子仪状俊伟〖犹言容貌非凡。〗，必能致身通显〖（北，史邢邵传）子此后当大成，位望通显。〗，继先公未竟之志。请君等奉以归，异日公子功名事，某请独任之。”众遂奉以归承德。　　先是公没后，家人草草殡殓，弃棺丛祠中〖（柳宗元诗）丛祠古木疏。（注）丛祠，古庙也。〗。至是承德人亦为择地安葬，又为公建专祠，置祭产。观察至之日，适祠宇落成〖落成，注详贱值篇第三则。〗，众咸奇之。遂奉公子居祠内，衣食用度，以一老者主之，皆取之公中，必丰必厚。复为延名师训迪之〖迪，音狄，开导也。〗，然观察幼即罹难，时过后学〖（礼学记）时过然后学，则勤苦而难成。〗，无复神悟。读数年，虽文义粗通，而于举子业茫如也〖举子业，即时文；茫如，犹言不明之形象也。〗。道长闻之，招之入都，俾入方略馆充供事。又为之论婚世族，并为延誉公卿间〖（晋书张华传）穷贱之士，有一介之善者，每咨嗟称咏，为之延誉。（按）延誉，称扬之谓。〗，竟以道长力得官，旋从军南楚〖南楚，即湖南。〗，奋发自厉。不数年，至太守，荐升观察。乞归，闻今为承德人矣。<br><br>　　坐花主人曰：“为民司牧，能不惜一身以救万姓，诚不愧父母斯民之任矣！然使穷檐遍活，而牢户独颠〖牢户，（易林）牢户之冤，脱兔无患。（按）牢户，狱也；颠，言颠踣而死也。此二句指公发粟活民，而缘是得罪，以至瘐死言。〗，灵车则永弃丛祠〖灵车，棺也。〗，弱息复沦为厮养〖厮，音斯。（前汉书陈馀传）有厮养卒。（注）厮，取薪者也；养，炊烹者也。（按）弱息，子也；沦，犹言流落也；厮养，贱役也。此句指公子为酒家佣言。〗。长兹落落〖落落，困厄之义。此句总指上文数句。〗，为善者能无惧乎？而乃死作阎罗〖（隋书韩擒虎传）生为上柱国，死作阎罗王，斯亦足矣。（按）此句指公作承德城隍言。〗，生留遗爱〖遗爱，出（左传），孔子以称子产。〗。彼都人士〖句出（诗经）。〗，既葬朱邑于桐乡〖（汉书朱邑传）初邑病且死，属其子曰：我故为桐乡吏，其民爱我，必葬我桐乡。及死，其子葬之桐乡西郭外，民共为邑，起冢立祠，岁时祀祭，至今不绝。（按）此句指承德人为公择地安葬言。〗，复访郎君于京洛，感通梦寐〖此句指邑庙住持梦公莅任，且示以公子所在言。〗，奉以言归。出诸粪壤之中，置之青云之上〖二句出（世说）〗，丰其衣食，完其室家。而又润之以诗书，导之以师保，奋之以功名，卒使振翮云衢〖翮，音格。振翮，张翅高飞之谓。〗，着鞭王路〖二句谓终使公子功名显达，如鸟之高飞于天，马之驰驱于道路也。〗，公侯之子孙必复其始〖二句出（左传）〗。施固厚也，报亦至矣。虽甘棠之爱〖（诗经甘棠篇朱注）召伯循行南国，以布文王之化；其后人思其德，故爱其树，而不忍伤也。（按）世谓官长有德政者，曰甘棠遗爱。〗，自足发其素心〖此二句犹言公之遗爱，原足感发承德人之本心。〗，而蹈德咏仁〖四字出（东都赋），（按）即感戴之谓。〗，迟之又久，必求报于其子而后快。此邦风谊，庶其犹敦古处哉〖（诗经）逝不古处。（按）古处，以古道相处也。〗？”