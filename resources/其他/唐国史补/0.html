元鲁山自乳兄子，数日，两乳湩流，兄子能食，其乳方止。 崔颢有美名，李邕欲一见，开馆待这。及颢至，献文，首章曰：“十五嫁王昌。”邕叱起曰：“小子无礼！”乃不接之。<br><br>玄宗令张燕公撰《华岳碑》，首四句或云一行禅师所作，或云碑之文凿破，乱取之曰：“巉巉太华，柱天直上。青崖白谷，仰见仙掌。” <br><br>陆兖公为同州刺史，有家僮遇参军不下马，参军怒，欲贾其事，鞭背见血，入白兖公曰：“卑吏犯某，请去官。”公従容谓曰：“奴见官人不下马，打也得，不打也得；官人打了，去也得，不去也得。”参军不测而退。 刘迅著《六说》，以探圣人之旨。惟《说易》不成，行于代者五篇而已。识者伏其精峻。 <br><br>玄宗开元二十四年，时在东都。因宫中有怪，明日召宰相，欲西幸。裴稷山、张曲江谏曰：“百姓场圃未毕，请待冬中。”是时李林甫初拜相，窃知上意，及班旅退，佯为蹇步。上问：“何故脚疾？”对曰：“臣非脚疾，愿独奏事。”乃言：“二京，陛下东西宫也。将欲驾幸，焉用择时假有妨于刈获，则独可蠲免沿路租税。臣请宣示有司，即日西幸。”上大悦，自此驾至长安，不复东矣。旬月，耀卿、九龄俱罢，而牛仙客进焉。 <br><br>开元末，西国献狮子，至长安西道中，系于驿树，树近井，狮子哮吼，若不自安。俄顷风雷大至，果有龙出井而去。 裴旻为龙华军使，守北平。北平多虎，旻善射，尝一日毙虎三十有一。因憩山下，四顾自若。有一老父至曰：“此皆彪也，似虎而非。将军若遇真虎，无能为也。”旻曰：真虎安在乎？”老父曰：“自此而北三十里，往往有之。”旻跃马而往，次丛薄中，果有真虎腾出，状小而势猛，据地一吼，山石震裂。旻马辟易，弓矢皆坠，殆不得免。自此惭愧，不复射虎。 <br><br>天宝中，天下屡言圣祖见，因以四子列学官，故有伪为《庚桑子》者，其辞鄙俚，非圣贤书。 <br><br>李白在翰林，多沈饮。玄宗令撰乐辞，醉不可待，以水沃之，白稍能动，索笔一挥十数章，文不加点。后对御，引足令高力士脱靴，上命小阉排出之。 <br><br>张垍、张均兄弟俱在翰林。垍以尚主，独赐珍玩，以夸于均。均笑曰：“此乃妇翁与女婿，固非天子赐学士也。” <br><br>王维好释氏，故字摩诘。立性高致，得宋之问辋川别业，山水胜绝，今清源寺是也。维有诗名，然好取人文章嘉句。”行到水穷处，坐看云起时。”《英华集》中诗也。”漠漠水田飞白鹭，阴阴夏木啭黄鹦。”李嘉祐诗也。 <br><br>张旭草书得笔法，后传崔邈、颜真卿。旭言：“始吾见公主担夫争路，而得笔法之意。后见公孙氏舞剑器，而得其神。”旭饮酒辄草书，挥笔而大叫，以头揾水墨中而书之，天下呼为“张颠”。醒后自视，以为神异，不可复得。后辈言笔札者，欧、虞、褚、薛，或有异论，至张长史，无间言矣。 <br><br>李阳冰善小篆，自言：“斯翁之后，直至小？生。曹嘉、蔡邕，不足言也。”开元中，张怀瓘撰《书断》，阳冰、张旭并不及载。 <br><br>绛州有碑，篆字与古文不同，颇为怪异。李阳冰见而寝处其下，数日不能去。验其文是唐初，不载书者姓名，碑上有“碧落”二字，人谓之“碧落碑”。 <br><br>梨园弟子有胡雏者，善吹笛，尤承恩宠。尝犯洛阳令崔隐甫，已而走入禁中。玄宗非时托以他事，召隐甫对，胡雏在侧。指曰：“就卿乞此，得否？”隐甫对曰：“陛下此言是轻臣，而重乐人也。臣请休官。”再拜将出。上遽曰：“朕与卿戏耳！”遂令曳出，才至门外，产立杖杀之。俄顷有敕释放，已死矣。乃赐隐甫绢百匹。 <br><br>王积薪棋术功成，自谓天下无敌。将游京师，宿于逆旅。既灭烛，闻主人媪隔壁呼其妇曰：“良宵难遣，可棋一局乎？”妇曰：“诺。”媪曰：“第几道下子矣。”妇曰：“第几道下子矣。”各言数十。媪曰：“尔败矣。”妇曰：“伏局。”积薪暗记，明日复其势，意思皆所不及也。 <br><br>韦陟有疾，房太尉使子弟问之。延人卧内，行步悉藉茵毯。房氏子弟袜而后登，侍婢皆笑。举朝以韦氏贵盛，房氏清俭，俱为美谈。 <br><br>王维画品妙绝，于山水平远尤工。今昭国坊庾敬休屋壁有之。人有画《奏乐图》，维熟视而笑。或问其故，维曰：“此是《霓裳羽衣曲》第三叠第一拍。”好事者集乐工验之，一无差谬。 <br><br>天宝末，有人于汾晋间古墓穴中，得所赐张果老敕书、手诏、衣服。进之，乃知其异。 <br><br>白岑尝遇异人传发背方，其验十全。岑卖弄以求利。后为淮南小将，节度使高适胁取其方，然终不甚效。岑至九江，为虎所食，驿吏收其囊中，乃得真本。太原王升之写以传布。 浑珲太师，年十一岁，随父释之防秋，朔方节度使张齐邱戏问曰：“将乳母来否？”其年立跳荡功，后二年拔石堡城，妆龙驹岛，皆有奇效。 <br><br>安禄山恩宠浸深，上前应对，杂以谐谑，而贵妃常在坐。诏令杨氏三夫人约为兄弟，由是禄山心动。及闻马嵬之死，数日叹惋。虽林甫养育之，而国忠激怒之，然其他肠，有所自也。 <br><br>杨贵妃生于蜀，好食荔枝。南海所生，尤胜蜀者，故每岁飞驰以进。然方暑而熟，经宿则败，后人皆不知之。 <br><br>玄宗幸蜀，至马嵬驿，命高力士缢贵妃于佛堂前梨树下。马嵬店媪收得锦幼一只，相传过客每一借玩，必须百钱，前后获利极多，媪因至富。 玄宗至蜀，每思张曲江则泣下。遣使韶州祭之，兼赉货币，以恤其家。其诰辞刻于白石山屋壁间。 郭汾阳自河阳人，李太尉代领其兵，旧营垒也，旧士卒也，旧旗帜也。光弼一号令之，精彩皆变。 <br><br>蜀郡有万里桥，玄宗至而喜曰：“吾常自知，行地万里则归！” <br><br>张巡之守睢阳，粮尽食人，以至受害。人亦有非之者。上元二年，卫县尉李翰撰《巡传》，上之。因请收葬睢阳将士骸骨，又采従来论巡守死立节不当异议者五人之辞，著于篇。 <br><br>肃宗以王屿为相，尚鬼神之事，分遣女巫遍祷山川。有巫者少年盛服，乘传而行，中使随之。所至之地，诛求金帛，积载于后，与恶少年十数辈，横行州县间。至黄州，左震为刺史，震至驿，而门扃不启，震乃坏锁而入，曳巫者斩之阶下，恶少年皆死。籍其缗钱巨万，金宝堆积。悉列上而言曰：“臣已斩巫，请以所积资货，以贷贫民输税。其中使送上，臣当万死！”朝迁厚加慰奖，拜震商州刺史。 <br><br>肃宗五月五日抱小公主，对山人李唐于便殿，顾唐曰：“念之勿怪。”唐曰：“太上皇亦应思见陛下。”肃宗涕泣。是时张氏己盛，不由己矣。 <br><br>柳芳与韦述友善，俱为史官。述卒后，所著书有未毕者，多芳与续之成轴也。 <br><br>李华《含元殿赋》初成，萧颖士见之曰：“景福之上，灵光之下。”华著论言龟卜可废，可谓深识之士矣。以失节贼庭，故其文殷勤于四皓、元鲁山，极笔于权著作，心所愧也。 <br><br>李翰文虽宏畅，而思甚苦涩，晚居阳翟，常従邑令皇甫鲁求音乐，思涸则奏乐，神全则缀文。 李赞皇峤，初与李奉宸回秀，同在庙堂，奉诏为兄弟。又西祖令璋，与信安王祎同产。故越郡、陇西二族，昭穆不定。一会中，或孙为祖，或祖为孙。 <br><br>李稹，酒泉公义琰侄孙，门户第一，而有清名。常以爵位不如族望，官至司封郎中、怀州刺史，与人书札，惟称“陇西李稹”而不衔。 <br><br>张燕公好求山东婚姻，当时皆恶之。及后与张氏为亲者，乃为甲门。 <br><br>四姓惟郑氏不离荥阳，有冈头卢、泽底李、土门崔，家为鼎甲。太原王氏，四姓得之为美，故呼为“鈒镂王家”，喻银质而金饰也。 <br><br>杨氏自杨震号为“关西孔子”，葬于潼亭，至今七百年，子孙犹在阌乡故宅。天下一家而已。 <br><br>元结，天宝之乱，自汝濆大率邻里，南投襄汉，保全者千余家。乃举义师，宛叶之间，有婴城捍寇之功。结，天宝中始在商余之山，称“元子”。逃难入猗玕\山，或称“浪士”，渔者呼为“聱叟”，酒徒呼为“漫叟”。及为官，呼为“漫郎”。 <br><br>崔赵公尝问径山曰：“弟子出家得否？”答曰：“出家是大丈夫事，非将相所为也。” <br><br>李汧公勉为岭南节度使，罢镇，行到石门，停舟，悉搜家人犀象，投于江中而去。 <br><br>李廙为尚书左丞，有清德。其妹，刘晏妻也。晏方秉权，尝造廙宅，延至晏室，见其门帘甚弊。乃令潜度广狭，以粗竹织成，不加缘饰，将以赠廙。三携至门，不敢发言而去。 <br><br>江左之乱，江阴尉邹待征妻薄氏为盗所掠，密以其夫官告托于村媪，而后死之。李华为《哀节妇赋》，行于当代。 <br><br>郭暧，升平公主驸马也。盛集文士，即席赋诗，公主帷而观之。李端中宴诗成，有荀令、何郎之句，众称妙绝，或谓宿构。端曰：“愿赋一韵。”钱起曰：“请以起姓为韵。”复有金埒、铜山之句。暧大出名马、金帛遗之。是会也，端擅场；《送王相公之镇幽朔》，韩翊擅场；送《刘相之巡江淮》，钱起擅场。 <br><br>袁傪之破袁晁，擒其伪公卿数十人，州县大具桎梏，谓必生致阙下，傪曰：“此恶百姓，何足烦人！”乃各遣笞臀而释之。 <br><br>郄昂与韦陟友善，因话国朝宰相。陟曰：“谁最无德？”昂误对曰：“韦安石也。”已而惊走，出逢吉温于街中。温问：“何此苍遑？”答曰：“适与韦尚书话国朝宰相最无德者，本欲言吉顼，误云韦安石。”既而又失言。复鞭马而走，抵房相之第。琯执手慰问之，复以房融为对。昂有时称，忽一日触犯三人，举朝嗟叹，惟韦陟遂与之绝。 刘忠州晏，通百货之利，自言如见地上钱流。每入朝乘马，则为鞭算。居取便安，不慕华屋；食取饱适，不务兼品；马取稳健，不择毛色。 严武，少以强俊知名。蜀中坐衙，杜甫袒跣登其机案，武爱其才，终不害。然与章彝素善，再入蜀，谈笑杀之。乃卒，母喜曰：“而今而后，吾知免官婢矣！” <br><br>大历初，关东人疫死者如麻。荥阳人郑损，率有力者，每乡大为一墓，以葬弃尸，谓之“乡葬”，翕然有仁义之声。损则卢藏用外甥，不仕，乡里号曰“云居先生”。 代宗朝，百寮立班。良久，阁门不开。鱼朝恩忽拥白刃十余人而出，宣示曰：“西番频犯郊圻，欲幸河中如何？”宰相已下，不知所对，而仓遑颇甚。给事中刘出班抗声曰：“敕使反耶屯兵无数，何不捍寇，而欲胁天子去宗庙！”仗内震声，朝恩大恐骇而退。因罢迁幸之议。 <br><br>鱼朝恩于国子监高座讲《易》，尽言《鼎卦》，以挫元、王。是日，百官皆在，缙不堪其辱，载独怡然。朝恩退曰：“怒者常情，笑者不可测也。” <br><br>楚州有渔人，忽于淮中钓得古铁锁，挽之不绝，以告官。刺史李阳大集人力引之。锁穷，有青猕猴跃出水，复没而逝。后有验《山海经》云：“水兽好为害，禹锁于军山之下，其名曰‘无支奇’。” <br><br>佛法自西土，故海东未之有也。天宝末，扬州僧鉴真始往倭国，大演释教，经黑海蛇山，其徒号“过海和尚。” <br><br>柳相初名载，后改名浑，佐江西幕中。嗜酒，好入廛市，不事拘捡。时路嗣恭初平五岭，元载奏言：“嗣恭多取南人金宝，是欲为乱，陛下不信，试召之，必不入朝。”三伏中，遣诏使至，嗣恭不虑，请待秋凉，以修觐礼。浑入，雨泣曰：“公有大功，方暑而追，是为执政所中。今少迁延，必族灭矣！”嗣恭惧曰：“为之奈何？”浑曰：“健步追还表缄，公今日过江，宿石头驿乃可。”嗣恭従之。代宗谓载曰：“嗣恭不俟驾行矣！”载无以对。 <br><br>元载，擅权累年⊥有为《都卢缘橦歌》，讽其至危之势，载览而泣下。 <br><br>韩晋公闻径山，以为妖妄，肩舆召至庭中，望其状貌，不觉生敬，乃为设食，出妻子以拜之。妻乃曰：“愿乞一号。”径山曰：“功德山。”后闻自杭至润，妇人乞号，皆得“功德山”也。 <br><br>杭州有黄三姑者，穷理尽性。时径山有盛名，常倦应接，诉于三姑。姑曰：“皆自作也。试取鱼子来咬著，宁有许闹事！”径山心伏。或云夏三姑。 李丹为虔州刺史，与妹书曰：“释迦生中国，设教如周孔；周孔生四方，设教如释迦。天堂无则已，有则君子生；地狱无则已，有则小人入。”闻者以为知言。 熊执易应举，道中秋雨泥潦，逆旅有人同宿，而屡叹息者。问之，乃尧山令樊泽，将赴制举，驴劣不能进。执易乃辍所乘马，并囊中缣帛，悉与泽，以遂其往诘朝，执易乃东归。 <br><br>渑池道中，有车载瓦瓮，塞于隘路。属天寒，冰雪峻滑，进退不得。日向暮，官私客旅群队，铃铎数千，罗拥在后，无可奈何。有客刘颇者，扬鞭而至，问曰：“车中瓮直几钱？”答曰：“七八千。”颇遂开囊取缣，立偿之，命僮仆登车，断其结络，悉推瓮于崖下。须臾，车轻得进，群噪而前。 元载之败，其女资敬寺尼真一，纳于掖庭。德宗即位，召至别殿，告其父死。真一自投于地，左右皆叱之。上曰：“焉有闻亲之丧，责其哭踊？”遂令扶出，闻者殒涕。 <br><br>德宗在东宫，雅知杨崖州。尝令打李楷洛碑，钉壁以玩。及即位，征拜，炎有崖谷，言论持正，对见必为之加敬。岁余，颇倦。卢杞揣知，而阴中之。 <br><br>卢杞除虢州刺史，奏言：“臣闻虢州有官猪数千，颇为患。”上曰：“为卿移于沙苑，何如？”对曰：“同州岂非陛下百姓，为患一也。臣谓无用之物，与人食之为便。”德宗叹曰：“卿理虢州，而忧同州百姓，宰相材也。”由是属意于杞，悉听其奏。 <br><br>五节度讨魏州，王武俊来救，引水以围，官军樵采路绝。马司徒求于武俊曰：“若开路，当退军。”武俊曰：“我不会诸将讨贼，不利而退，何词以见天子？”遂令决水。官军退三十里，复下军营。 <br><br>李相夷简，未登第时，为郑县丞。泾州之乱，有使走驴东去，甚急。夷简入白刺史曰：“闻京城有故，此使必非朝命，请执而问之。”果朱泚使朱滔也。 朱泚之乱，裴佶与衣冠数人佯为奴，求出城。佶貌寝，自称“甘草”。门兵曰：“此数子非人奴，如甘草者不疑。” 李令军逼神鹿仓，贼张光晟内应，晟乃得入，先斩光晟。又与骆元光争功，置毒以待。元光方食而觉，走归营，不复更出。然晟功戢兵最大也。 <br><br>德宗览李令收城露布，至“臣已肃清宫禁，只谒寝园，钟虡不移，庙貌如故”，感涕失声，左右六军皆呜咽。露布，于公异之词也。议者以国朝捷书、露布无如此者。公异后为陆贽所忌，诬以家行不至，赐《孝经》一卷，坎壈而终，朝野惜之。 德宗初复宫阙，所赐勋臣第宅妓乐，李令为首，浑侍中次之。 司徒马燧讨李怀光，自太原引兵至宝鼎下营，因问其地名，答曰：“埋怀村。”乃大喜曰：“擒贼必矣。”至是果然。 <br><br>韩晋公滉，闻奉天之难，以夹练囊缄盛荼末，遣健步以进御。至发军食，常自负米一石登舟，大将已下皆运，一日之中，积载数万斛，后大修石头五城，召补迎驾子弟，亦招物议也。 <br><br>张凤翔闻难，尽出所有衣服，并其家人钿钗枕镜，列于小厅，将献行在。俄顷后院火起，妻女出而投镒，镒遂与判官由水窦得出，匿村舍中。数日稍定，会镒家僮先知之，走告军中。军中计议迎镒，遂遇害也。 <br><br>韩晋公自江东入觐，气概杰出。是时刘玄佐在大梁，倔强难制。滉欲必致朝觐，结为兄弟，入拜其亲。驻车三日，大出金帛赏劳，一军为之倾动，玄佐敬伏。乃使人密听滉。滉夜问孔目吏曰：“今日所费多少？”诘责颇细，玄佐笑而鄙之。 <br><br>德宗既贬卢杞，然常思之。后欲稍迁，朝臣恐惧，皆有谏疏。上问李汧公曰：“卢杞何处奸耶？”勉曰：“天下以为奸邪，而陛下不知，所以为奸邪也！” 初，马司徒面雪李怀光。德宗正色曰：“惟卿不合雪人。”惶恐而退。李令闻之，请全军自备资粮，以讨凶逆。由此李、马不叶。 <br><br>李今尝为制将，将军至西川，与张延赏有隙。及延赏大拜，二勋臣在朝，德宗令韩晋公和解之。每宴乐，则宰臣尽在，太常教坊音声皆至，恩赐酒馔，相望于路。 <br><br>李、马二家，日出无音乐之声，则执金吾闻奏，俄顷必有中使来问：“大臣今日何不举乐？” <br><br>卢相迈，不食盐醋，同列问之：“足下不食盐醋，何堪？”迈笑而答曰：“足下终日食盐醋，复又何堪矣！” <br><br>包佶自为陈少游所困，遂命其子曰：“意欲数代不与陈氏为婚媾。” <br><br>颜鲁公之在蔡州，再従侄岘家僮银鹿始终随之。淮西贼将僭窃，问仪注于鲁公。公答曰：“老夫所记，惟诸侯朝觐之礼耳！”临以白刃视之。晏然。尝草遗表，及自为墓志、祭文，以置坐隅。竟遇害于龙兴寺。 <br><br>李怀光之反，高贞公陷于河中，与吕鸣岳、张延英谋诛之。事泄，二将遇害。怀光执之于庭，辞气不挠。又说怀光子璀，驻军四十七日。时李少保鄘，亦在险中。 窦参之败，给事中窦申止于配流。德宗曰：“吾闻申欲至，人家谓之鹊喜。”遂赐死。 <br><br>阳城居夏县，拜谏议大夫；郑钢居阌乡，拜拾遗；李周南居曲江，拜校书郎。时人以为，转远转高，转近转卑。 汴州相国寺，言佛有流汗。节帅刘玄佐遽命驾，自持金帛以施之，日中，其妻子亦至。明日，复起输斋梵。由是将吏商贾，奔走道路，惟恐输货不及。乃令官为簿书，籍其所入。十日乃闭寺门，曰：“佛汗止矣！”所入盖巨万计，悉以赡军。 <br><br>德宗幸梁洋，惟御骓马，号“望云骓”者。驾还京，饲以一品料，暇日牵而视之，至必长鸣四顾，若感恩之状。后老死飞龙厩中，贵戚多图写之。 马司徒孙始生，德宗命之曰：“继祖。”退而笑曰：“此有二义。”意谓“以索系祖”也。 <br><br>张建封，自徐州入觐，为《朝天行》，末句云：“赖有双旌在手中，镆邪昨夜新磨了。”德宗不说。 伊慎每求甲族以嫁子，李长荣则求时名以嫁子。皆自署为判官，奏曰：“臣不敢学交质罔上。”德宗従之。 <br><br>李相泌，以虚诞自任。尝对客曰：“令家人速洒扫，今夜洪崖先生来宿。”有人遗美酒一榼，会有客至，乃曰：“麻姑送酒来，与君同倾。”倾之未毕，阍者云：“某侍郎取榼子。”泌命倒还之，略无怍色。 <br><br>李氏子为千牛，与其侪类登慈恩寺塔，穷危极险，跃出槛外，失身而坠，赖腰带挂钉，风摇久而未落。同登者惊倒槛内，不能起。院僧迳望急呼，一寺皆出以救。连衣为绳，久乃取之下，经宿乃苏。 <br><br>李丹之弟患风疾，或说乌蛇酒可疗，乃求黑蛇，生置瓮中，酝以曲蘖，戛戛蛇声，数日不绝。及熟，香气酷烈，引满而饮之，斯须悉化为水，惟毛发存焉。 <br><br>裴中令为江陵节度使，使军将谭弘受、王稹往岭南充使。向至桂林馆，为群乌所噪。王稹以石击之，乌中脑而坠死于竹林中。其同行谭弘受忽病，头痛不可前。令王稹先行去，戒迤逦相待，或先报我家，令人相接。寻裴中令梦谭弘受言：“在道为王稹所杀，掠其钱物，委尸在竹林中。两日内王稹合到，乞令公治之。”王稹至，遂付推司，捶楚优法。旬日，弘受到，知击乌之事，乃是乌鬼报仇也。 <br><br>韦丹，少在东洛，尝至中桥，见数百人喧集水滨，乃渔者网得大鼋，系之桥柱，引颈四顾，似有求救之状。丹问曰：“几千钱可赎？”答曰：“五千文。”丹曰：“吾只有驴直三千，可乎？”曰：“可。”于是与之。放鼋水中，徒步而归。后报恩，别有传。 <br><br>阳城为谏议大夫，德宗欲用裴延龄为相，诚曰：“白麻若出，吾必裂之而死。”德宗闻之以为难，竟寝之。 <br><br>裴延龄，恃恩轻躁，班列惧之，惟顾少连不避延龄。尝画一雕，群鸟噪之，以献上。上知众怒如是，故益信之，而竟不大用。 <br><br>韩皋，自中书舍人除御史中丞。西省故事：阁老改官，则词头送以次人。是时吕渭草敕，皋忧恐问曰：“改何官？”渭不敢告。皋劫之曰：“与公一时左降。”渭急，乃告之。皋又欲诉于宰相。渭执之，夺其靴笏，恟々至午后三刻乃止。 贞元中，度支欲砍取两京道中槐树造车，更栽小树。先符牒渭南县尉张造，造批其牒曰：“近奉文牒，令伐官槐，若欲造车，岂无良木恭惟此树，其来久远。东西列植，南北成行。辉映秦中，光临关外。不惟用资行者，抑亦曾荫学徒。拔本塞源，虽有一时之利；深根固蒂，须存百代之规。况神尧入关，先驻此树；玄宗幸岳，见立丰碑。山川宛然，原野未改。且召伯所憩，尚自保全；先皇旧游，宁宜翦伐思人爱树，《诗》有薄言；运斧操斤，情所未忍。付司具状。”牒上，度支使仍具奏闻，遂罢。造寻入台。 <br><br>李汶为商州刺史，渭南尉张弘毅过商州，汶意谓必来干我，以请馈食。须臾，吏报弘毅发去矣。汶曰：“未尝有也。”及拜御史中丞，首请为监察御史。于是弘毅有时望。 <br><br>韦伦为太子少保致仕，每朝朔望，群従甥侄，候于下马桥，不减百人。 <br><br>陆长源，以旧德为宣武军行军司马，韩愈为巡官，同在使幕。或讥其年辈相辽，愈闻而答曰：“大虫老鼠，俱为十二相属，何怪之有？”旬日传布于长安。 <br><br>韩令为宣武军节度使，张正元为邕管经略使，王宗为寿州刺史，皆自试大理评事除拜。本寺移牒醵光寺钱，相次而至，寺监为荣。 贞元十五年，讨吴少诚，始令度支供诸道出界粮。元和十年，又加其数矣。