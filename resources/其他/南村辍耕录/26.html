　　◎传国玺御<br><br>　　史中丞崔进传国玺笺曰：“资德大夫御史中丞臣崔言，至元三十一年，岁次甲午，春正月既旦，臣番直宿卫，御史台通事臣阔阔即卫所告曰：‘太师国王之孙曰拾得者，尝官同知通政院事。今既殁矣，生产散失，家计窘极，其妻脱脱真萦病，一子甫九岁，托以玉见贸，供朝夕之给。’及出玉，印也。阔阔，蒙古人，不晓文字，兹故来告。闻之、且惊且疑，乃还私家取视之，色混青绿而玄，光彩射人。其方可黍尺四寸，厚及方之三不足。背纽盘螭，四厌方际。纽尽玺Ф之上，取中通一横，可径二分，旧贯以韦条。面有象文八，刻画捷径，位置匀适，皆若虫鸟鱼龙之状，别有仿佛有若命字若寿字者。心益惊骇。意谓无乃当此昌运，传国玺出乎？急召监察御史臣杨桓至，即读之曰：‘受命于天，既寿永昌。’此传国宝玺文也。闻之，果合前意，神为肃然。乃加以净绵，复以白帕，率御史臣杨桓、通事臣阔阔等，直趋青宫，因镇国上将军都指挥使詹事王庆端、嘉议大夫家令臣阿散罕、少中大夫詹事院判臣仆散寿、导谒进献皇太后御前（微仁裕圣皇后）。启曰：‘此古传国玺也，秦以和氏璧所造，厥后有天下者宝之，以君万国。然自前代失之久矣。今当宫车晚出，诸大臣佥议迎请皇太孙（成宗）龙飞之时，不求而见，此乃天示其瑞应也，宜早达于皇太孙行殿，以符灵贶。’已蒙嘉纳，翼日，令资善大夫中书右丞詹事臣张九思、少中大夫詹事院判臣仆散寿、传皇太孙，亲为付授。此盖皇太妃懿虑深远，非臣愚所能及也。臣前又启：‘收藏宝玺之家，不知甄别，循常以玉求粥。臣见而识之，特持来献，彼犹未知。望恩恤其家，传旨赐收玉之家楮币二千五百贯，并逮臣等进辨其实者三人，衣段各一表里，纹金绮素有差，以为异日旌实之徵。臣等已诣府前敬受托，自惟无状，不胜惭赧’是日，金紫光禄大夫中书右丞相臣完泽、率集贤翰林侍从诸臣入贺御前，命出宝玺遍示群臣。此又出于皇太妃至正至大之量。翰林学士臣董文用等前启曰：‘此诚神物，出当其时。若非皇太妃皇太孙圣感，何以臻此？丞相以下台臣等次第上寿，自是内外称庆，咸曰天命有归。臣闻诗序曰：‘文王有明德，故天复命武王。今神宝之出，盖因先帝有明德，故天命复归于皇太孙也。’又曰：‘皇天亲有德，享有道。以言皇天非有德有道则不亲不享也。’又闻之书曰：‘皇天无亲，惟德是辅。’又曰：‘天命有德，克享天心。’受天明命，作善，降之百祥。历观上世诗书之旨，未有无德而能致天命之归也。钦惟太祖圣武皇帝、秉资神格，始为天下除祸定乱，隆功盛德，简在天心，受命而为天下主，以至我宪天述道仁文义武太光孝皇帝，德配乾坤，功包海岳，孝格宗庙，子育黎元，舆地所记。悉主悉臣，照临无幽，咸遂生乐。施及明孝太子，天锡仁慈之德，上感君亲之悦，下系亿兆之望。至元建号，日月重明，无为而治者迨廿年。虽由太子进德修业之洪溢，亦赖元妃内助之渊密也。敬惟皇太妃聪明淑懿，母仪崇严，德量溥厚，孝敬慈恕，出乎天性，往古未有也。自明孝太子升遐，内则皇孙翼翼，训导端严。外则百司班班，临御整饬。由是圣上君父，大见倚重。虽于时皇太孙未昭储副之托，而詹事之司未尝一日废阙。以见皇天定命于青宫之位无时不在，诚非人力所能为也。钦惟皇太孙殿下，德资刚明，才兼文武，英谋独断，大肖祖宗。族属系望，遐迩归心。圣祖宪天述道仁文义武太光孝皇帝、灼知天命之所在，久存隆顾，将付以抚军之重。于至元三十年夏六月二十二日，赐以皇太子金宝，大正储位，而后诏以出师之期。天下闻之，室家胥庆，和气穰穰，出于两间。是岁秋稔，数年罕遇。臣切念天象无言，托命不爽。期又于大行皇帝宫车晚出之后甫八日，传国神宝，不求而出于大功臣子孙之家，速由台谏耳目之司，直达于皇太妃御前。斯盖皇天授命，皇太孙诞膺龙飞，以正九五之位，俾符宝玺之文。既寿而永，永而又昌。臣又见持天之心、大赖我皇元继体之君。不疾不迟，景命适至，以允四海之望者，其瑞应之兆有三，按《唐史》代宗之将为太子，先封楚王。及位正储副而监国，楚州献定国宝一十有三。因曰，楚者、太子之封。今天降宝于楚。宜建元宝应，盖以宝为太子瑞应也。昔明孝太子，封为燕王。今皇太孙，燕王之子也，将主神器，而神宝出于燕，适与前事相符。此瑞应之兆一也。又宝玺之出，正当皇元圣天子六合一统之时，宫车晚之近期，以见天心正为继体之君设也。此瑞应之兆二也。又宝玺之出，适当月之三十日，有终而复始之象，以见先圣皇帝御世太平之功既成，俾继体之君复其始也。此瑞应之兆三也。今以此三兆观之。益见天命之来际合于青宫也。臣区区之情。无任倾响。辄罄所见，以赞其万一。谨将宝玺之出处古今始末，详据考按。许慎《说文》，玺，玉者印也，以守土。故为文从玺从土，其义盖曰，天付玺此器，之以守玺土也，至周太史籀，易为从尔从玉。义取天付尔此玉宝，以为天下君也。三代以上，玺文无所考。诸史籍并宝玺篆文图说曰：传国玺、方四寸，其文文饰如前。楚以卞和所献之璞琢而成璧，后求昏赵，以纳聘焉。秦昭王请以十城易之而不获。始皇并六国，得之，命李斯篆其文，玉工孙寿刻之。《太平御览》又以为蓝田玉所刻。二世子婴、奉玺降沛公于轵道旁。高祖即位，服其玺。因世传之，谓为传国玺，厥后孺子未立，藏于长乐宫。及莽篡位，使安阳侯王舜迫太后求之，太后怒骂而不与；舜言益切，出玺投之地，玺因归莽。及更始灭莽，校尉公宾得玺，诣宛献于更始。赤眉杀更始，立盆子，玺为盆子所有。后盆子面缚奉玺于光武。至献帝，董卓作乱，掌玺者投于井中。孙坚征董卓，于井中得之。袁术夺于坚妻。术死。荆州刺史徐ギ、闻帝为曹操迎在许昌，以玺送之。帝后逊位。并以玺归魏帝。道乡公禅位，玺归于晋。怀帝遇刘聪之害，玺归于聪。聪死，归曜。曜为石勒所灭，玺入于勒。勒灭，入于冉闵。闵败。见收于闵之将军蒋干。晋征西将军谢尚风得之，以还东晋，时穆帝永和八年也。自玺寄于刘石，共五十三年。晋复得之，是后宋齐梁陈相传，以至于隋灭陈。萧后与太子正道、并传国玺并入于突厥。唐太宗即位，宝玺未获，乃自刻玉曰：‘皇帝景命，有德者昌。’贞观四年，萧后与正道自突厥奉玺归于唐，唐始得焉。朱温篡唐，玺入于温。庄宗定乱，玺入于后唐。庄宗遇害，明宗嗣立，再传养子从珂，是为废帝。后氏篡立，自焚，自是玺不知所在。至宋哲宗，咸阳民段义献玉玺，及徽宗为金所虏，凡有宝玺，金皆取之。内玺一十有四，青玉传国玺一，其色与今所献玉玺相同，则知宋之南迁二百年，无此宝玺也明矣。然自金既取于宋之后，宝玺出处得失，亦未见明说。以及我元，适集皇太孙宝命所归之际，应期而出。臣职总御史，亲会盛事，不可以不录。又图中别有玺，其文亦八。旁注曰：‘此传国玺背文也。’今见宝玺之背，皆刻螭形蟠屈，凹凸不齐。遍废厌四际，无地可置此文。按《太平御览》：秦光十九年，邕州刺史郄恢表，慕容永称藩，奉玺方六寸，厚七分，蟠螭为鼻，今高四寸六分，四边龟文。下有字曰：‘受天之命，皇帝寿昌。’原其所由，未详厥始。以斯言之，别是一玺，非今传国玺也。此又不可不辨。臣诚惶诚恐顿首顿首谨奉笺上进以闻，伏希听览，微臣不胜瞻望之至。谨言。此文乃桓所撰。桓字武子，兖州人，幼警悟，为人宽厚，事亲笃孝，博览群籍，尤精篆籀之学。由儒学教授仕至国子司业，卒。阔阔，拓跋氏。成宗即位，近臣以其事闻，授汉中廉访司佥事，仕至湖广廉访使，卒。国史于按礼儿传，谓拾得乃国王速浑察之子，谓桓辩其文曰：‘受命于天，既寿永昌。’于桓传，谓桓辩其文曰，受天之命，既寿永昌，盖秦别有受‘天之命皇帝寿昌’一玺，又非此玺。此则史之误也。今取宋薛尚功此编历代钟鼎彝器款识法帖碑本第十八卷内玺文模勒于后，以备博古者之一览云。尚功云：“二玺文本只一器。缘傅摹字画不同，形制大小有异，因并刻之。亦疑以传疑之意也。”“受天之命皇帝寿昌”印<br><br>　　◎瑞应泉湖州长兴州金沙泉，唐时用此水造紫笋茶进贡。泉不常出。有司具牲空牢祭之，始得水。事讫即涸。宋季屡加浚治，泉迄不出。至元十五年岁戊寅，中书省遣官致祭。一夕，水溢，可溉田千亩，遂赐名瑞应泉。<br><br>　　◎疑冢曹操疑冢七十二，在漳河上。宋俞应符有诗题之曰：“生前欺天绝汉统，死后欺人设疑冢。人生用智死即休，何有余机到丘垄。人言疑冢我不疑，我有一法君未知。直须尽发疑冢七十二，必有一冢藏君尸。”此亦诗之斧钺也。<br><br>　　◎卢橘世人多用卢橘以称枇杷，按司马相如游猎赋云，卢橘相夏熟，黄柑橙揍，枇杷然（而善切）柿。”无卢橘与枇杷并列，则眠橘非枇杷明矣。郭璞注：“蜀中有给客橙，冬夏花实相继，通岁食之，谓即卢橘也。”意者橙橘惟熟于冬，而卢橘夏亦熟，故举以为重欤。唐三体诗裴庾注云：“《广州记》，卢橘皮厚，大如柑，酢多，至夏熟。土人呼为壶橘，又曰卢橘。”<br><br>　　◎五龙车叶公李为宋太学生时，上书极言贾似道权奸误国，几为所害。及世祖平江南，即召见，官之，至中书右丞。凡有军国大事，必问曰：“曾与蛮子秀才商量否？”盖指李也。一日，议事大廷，乃不在列。问其故，则病足。遂以所御五龙车召之至，命坐而决焉。尝于其孙以道处，见当时所画应召图，五龙车中，坐一山野质朴之老，其遭遇有如此者。使无贾似道以发其正大之论，直一书生耳。而望功名显天下，亦难矣。<br><br>　　◎伏波将军琼州一水，南北有两伏波将军庙。世人莫明其故，尝考之《史记》及东汉书，盖汉元鼎五年，卫尉路博德为伏波将军，出桂林，下汇水，不特马援为伏波将军也。<br><br>　　◎至元钞料至元印造通行宝钞，分一十一料贰贯壹贯伍伯文叁伯文贰伯文壹伯文伍拾文叁拾文贰拾文壹拾文伍文　　◎雕传某人浮湛里中，无以为生，侦民有小不平，嗾之讼，佐之请谒，已旁缘自资。且既饵临政者，因持其短长，以蠹民梗政。遂有人作《雕传》以警之，传曰：“昔黄帝少氏之世，凤鸟适至，故为鸟师而鸟名，命凤凰为百禽长。当是时，南山有鸟，其名曰雕。雕之性，鸷而健，贪而狡。稻梁之甘，木实之美，雕不屑焉。资众禽之肉以为食，雕之徒实繁。其与雕同气而异质者，鹰、鸢隼、鹞鹘、鸱鹗，皆助雕为虐者也。其异类而同性者，鸱、鸺留、枭鸩、训狐、鬼车，其恶与雕同，特其材异尔。然雕有大小。小者从鹪鹦雀，力可制则制之。大者虽鸿鹄不畏也。故雕之所在，众禽皆逃散远去，В枝无安巢，灌丛无息羽。雕无所得食，则遣操诡辞，招众禽之过而诸凤曰：‘鸿雁背北而来南，是叛者也；鹦鹉舍禽言习人语，是奸者也；仓庚出幽谷迁乔木，是冒越者也；意鸸秋冬远遁，是避役者也；乌知吉凶，言妖祥以惑众听，鹊填河以阻水利，鸠攘鹊之居，鸳鸯荒淫无度，鸥好闲，鸡好斗殴相伤，凫鹅鸭习水战，鸬鹚白鹭得鱼不税，孔雀有异相，杜鹃催归，令戍卒逃亡，提壶劝人饮酒生事，是皆有罪。不治，将益甚。’凤凰惑焉。命爽鸠氏治之。雕与爽鸠相为表里，穷山谷，搜林麓。禽之出者，搏之逐之，攫之之。啄扼吭，裂肪绝筋，磔毛扬风，渍血殷地，凡遇之者无噍类，其余皆周章振掉，谋所以免祸者。毁巢破壳，空所积以奉爽鸠，且以赂雕，使勿执，于是雕之势益张，而众禽之生理日蹙。其爪距稍利者，慕雕所为，则起而效之。其钝者，深藏远窜，馁死于草莽，相藉也。而凤凰始忧之，闻蓬莱之颠。有胎仙焉。胎仙名鹤，号青田翁，廉介而洁白，和平而好生。于是徵爽鸠使鹤乘轩而治之。鹤乃与凤凰谋曰：‘夫雕，其始一而已。自子之不戒，而使之蔓延。今之为雕者何其多耶！昔之雕，名雕，字雕，形雕，性雕，本为雕者也。今有非雕而雕者何也？雕则得食，不雕则不得食，雕则有利而无害，不雕则利未见而害常随之，故不容其不雕也。今禽之产子者愿为雕，雏之习飞者学为雕。形状与雕异者，又冒为雕，不诛其渠魁歼其凶丑，以励其余，吾恐鸾神雀大鹏金翅皆化为雕耳。’凤凰曰善，奏请于帝。帝遣虞人持弓矢，张网罗，随雕而磔之。雕之徒尽，敕天下无留雕。故其余党皆屏迹匿形不敢出，众禽始得安于生养，以尽其天年。此皆少氏之恩，凤凰与鹤之力也。太史公曰：‘雕，奸禽也，暴恶受诛，固宜。吾独惧今之人子，务养雕意，有所欲举。雕而放之，求众禽之血肉以肥其躯。殊不知少氏之戒也。嗟夫！害物而日益者，刑虽未及，天必谴之。其雕岂足恤哉？”<br><br>　　◎三瓦戒陈众仲先生尝题乐全堂，有“能守不成三瓦戒”之句，人多不知所出。按《史记·龟筮传》云：天尚不全，故世为屋。不成三瓦而陈之。”注：陈，犹居也。”<br><br>　　◎酸斋辞世诗贯酸斋先生临终有辞世诗曰：“洞花幽草结良缘，被我瞒他四十年。今日不留生死相，海天秋月一般圆。”洞花、幽草，乃先生二妾名。<br><br>　　◎高昌世家虞文靖公集撰高昌王世勋碑序。其世家曰：畏吾儿之地，有和林山，二水出焉，曰虎忽剌，曰薛灵哥。一夕，有天光降于树，在两河之间，国人即而候之。树生瘿，若人妊身然。自是光恒见者越九月。又十日，而瘿裂，得婴儿五，收养之。其最稚者，曰卜吉可罕。既壮，遂能有其民人土田而为之君长，传三十余君。是为王伦的斤。数与唐人相攻战。久之，乃议和亲，以息民而罢兵。于是唐以金莲公主妻玉伦的斤之子葛励的斤。居和林别力跛力答，言妇所居山也。后迁交州。至太祖龙飞朔漠。当是时，巴而木阿而忒的斤亦都护在位，亦都护者，其国王号也。举国入朝，太祖嘉之，妻以公主曰也立安敦。自是子孙皆封王。　　◎后德今上皇后弘吉剌氏，名伯颜忽都，武宗宣懿惠圣皇后之侄，毓德王孛罗帖木儿女。后至元二年丁丑三月立。性节俭，不妒忌，动以礼法自持。第三皇后奇氏素有宠，居兴圣西宫，帝希幸东内，左右以为言。后无几微怨望意。尝从帝时巡上京，次中道。帝遣内官传旨欲临幸，辞曰：“莫夜非至尊往来之时。”内官往来再三，竟拒不纳。帝益贤之，居坤德殿。终日端坐。未尝妄逾户阈。至正二十五年乙巳八月丁未崩，年四十二。<br><br>　　◎文宗能画文宗居金陵潜邸时，命臣臣房大年画京都万岁山。大年辞以未尝至其地。上索纸，为运笔布画位置，令按稿图上。大年得稿，敬藏之。意匠经营，格法道整。虽积学专工，所莫能及。　　◎武当山降笔至元十三年，江南初内附。民间盛传武当山真武降笔书长短句曰：《西江月》者。锓刻于梓，黄纸模印，贴壁间。其词云：“九九乾坤已定，清明节候开花。米田天下乱如麻，直待龙蛇继马（继一作暨）。依旧中华福地，古月一阵还家。当初指望作生涯，死在西江月下。”<br><br>　　◎箕仙有验虞邵庵先生布衣时，落落不偶。久客钱唐，一日，偕友人杨公仲弘、薛公宗海、范公德机，访方外宰渊微炼师于西湖之曲，求召鬼仙，以卜行藏。炼师即置箕县笔，书符作法。有顷，箕动笔运而附降云：“某非仙，乃当境神也。”炼师叱曰：“吾不汝召，汝神何来？”神附云：“某欲乞虞公撰一保文，申达上帝，用求迁升耳。”因众劝先生其无辞神请，先生遂诺。翼日，文成，火于潮滨。逾旬，再诣炼师祷卜，神复降云：“某已获授城隍，谨候谒谢，公必贵显，幸毋自忽。”既而先生由校官至奉章阁侍书学士，赠江西行中书省参知政事，封仁寿郡公，谥文靖，以文章名四海。岂非先世积有余庆，天将报施于先生之躬，而鬼神预有知耶？<br><br>　　◎诗画题三绝高文简公一日与客游西湖，见素屏洁雅，乘兴画石古木。数日后，文敏公为补丛竹。后为户部杨侍郎得。虞文靖公题诗其上云：“不见湖州三百年，高公尚书生古燕。西湖醉归写古木，吴兴有补幽篁妍。国朝名笔谁第一？尚书醉后妙无敌。老蛟欲起风雨来，星随天河化为石。赵公自是真天人，独与尚书情最亲。高怀古谊两相得，惨澹酬酢皆天真。侍郎得此自京国，使我观之三叹息。今人何必非古人，沦落文章付陈迹。”此图遂成三绝矣。<br><br>　　◎浙西园苑浙江园苑之胜，惟松江下砂瞿氏为最古。宋秀州守方岳亦有诗留题壁间，后紫阳虚谷翁来游，继题十绝。其一云：“壁间墨客扫龙蛇，所写诗佳字亦佳。忽见一诗增感慨，吾家宗伯老秋崖。”是也。次则平江福山之曹，横泽之顾。又其次则嘉兴魏塘之陈，当爱山全盛时，春二三月间，游人如织。及其卒，未及数月，花木一空，废弛之速，未有若此者。自后其地吴氏之园曰竹庄，盖元有池陂数十亩，天然若湖。莹之尝买得水殿图，据图位置，构亭水心，潇洒莫比。轩讦之徒，欲闻诸官。亟塑三教像于中，易曰三教堂，人不可得而入矣。莹之卒，荐遭兵燹，今无一存者。福山、横泽、下砂，皆无有久矣，可胜叹哉！<br><br>　　◎吴江长桥吴江长桥、七十二间。作桥者，僧从雅师立总其役，崇敬率众以给其费，居士姚行独任劳以终事经始于泰定乙丑二月期年而成后，九年，州守的斤海牙作巨阁，奉观音像于上。