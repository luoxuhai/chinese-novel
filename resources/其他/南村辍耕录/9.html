　　◎文章宗旨卢疏斋先生《文章宗旨》云：“大凡作诗须用三百篇与《离骚》。言不关於世教，义不存於比兴，诗亦徒作。夫诗发乎情，止乎礼义。《关雎》乐而不淫，哀而不伤，斯得性情之正。古人於此观风焉。赋者，古诗之流也。前极宏侈之规，后归简约之制。故班固二都之赋，冠绝千古。前极铺张饶丽，故后必称典谟训诰之作终焉。厥后十数作者，仿而效之。盖诗人之赋必丽以则也。古今文章大家数，甚不多见。六经，不可尚矣。战国之文，反覆善辨。孟轲之条畅，庄周之奇伟，屈原之清深，为大家。西汉之文，浑厚典雅。贾谊之俊健，司马之雄放，为大家。三国之文，孔明之二表，建安诸子之数书而已。西晋之文，渊明《归去来辞》，李令伯《陈情表》，王逸少《兰亭叙》而已。唐之文，韩之雅健，柳之刻削，为大家。夫孰不知，然古文亦有数。汉文，司马相如、杨雄、名教罪人，其文古。唐文，韩外，元次山近古，樊宗师作为苦涩，非古。宋文章家尤多。老欧之雅粹，老苏之苍劲，长苏之神俊，而古作甚不多见。盖清庙茅屋谓之古。朱门大厦，谓之华屋，可；谓之古，不可。太羹玄酒谓之古。八珍，谓之美味，可；谓之古，不可。知此者，可与言古文之妙矣。夫古文以辨而不华，质而不俚为高。无排句，无陈言，无赘辞。夫记者，所以纪日月之远近，工费之多寡，主佐之姓名，叙事如书史法。《尚书》顾命是也。叙事之后，略作议论以结之，然不可多。盖记者，以备不忘也。夫叙者，次序其语。前之说勿施於后，后之说勿施於前，其语次第不可颠倒。故次序其语曰叙。《尚书叙》、《毛诗叙》，古今作序大格样。书序首言画卦书契之始，次言皇坟帝典三代之书，及夫子定书之由，又次言秦亡汉兴求书之事。诗序首言六义之始，次言变风变雅之作，又次言二南王化之自。碑文惟韩公最高，每碑行文言道，人人殊面目，首尾决不再行蹈袭。神道碑揭於外，行文稍可加详。埋文圹记最宜谨严，铭字从金，一字不用。善为文者，宜如古诗雅颂之作。行实之作，当取其人平生忠孝大节，其余小善寸长，书法宜略。为人立传之法亦然。跋，取古诗狼跋其胡之义，犯前则躐其胡。跋语不可多，多则冗，尾语宜峻峭，以其不可复加之意，说则出自己意。横说竖说，其文详瞻抑扬，无所不可，如韩公《师说》是也。真公编次古文，自西汉而下，他并不录，迄唐，惟尊韩公四记，柳公《游西山六记》而已。古文之难，岂其然乎？”　　◎麻答把历耶律文正王，於星历筮卜、杂算、内算、音律、儒、释、异国之书，无不通究。尝言：“西域历，五星密於中国。”乃作麻答把历，盖回鹘历名也。　　◎续演雅发挥白湛渊先生《续演雅十诗发挥》云：海青羽中虎，燕燕能制之。小隙沉大舟，关尹不吾欺者。海青俊禽也，而群燕缘扑之即坠，物受於所制者，无小大也。（右一）草食押不芦，虽死元不死，未见涤肠人，玩闻弃箦子者。漠北有名押不芦，食其汁立死，然以他药解之即苏。华佗洗肠胃攻疾，疑先服此也。（右二）谁令珠玉唾，出彼藜藿肠，仁人不为宝，良贾宜深藏者。和林有尼，能吐珠玉杂宝也。（右三）婴啼闻木枝，羝乳见茅茹，何如百年身，反尔无根据者。漠北种羊角，能产羊，其大如兔，食之肥美。（婴啼木枝，见《山海经》所载。）（右四）西狩获白麟，至死意不吐。代北有角端，能通诸国语者。（角端，北地异兽也，能人言，其高如浮图。）（右五）才脱海鹤啄，已登方物舆，仰面勿啾啾。我长非侨如者，小人长仅七寸，夫妇二枚，形体毕具也。（右六）羯尾大如斛，坚车载不起，此以不掉灭。彼以不掉死者，西汉有羯尾大於身之半，非车载尾，不可行也。（右七）八珍肴龙凤，此出龙凤外。荔枝配江辛。徒夸有风味者，谓迤北八珍也。（所谓八珍，则醍醐、麈沆、野驼蹄、鹿唇、驼乳糜、天鹅炙、紫玉浆、玄玉浆也。玄玉浆即马姝子。）（右八）滦人薪巨松，童山八百里，世无奚超勇。惆怅度易水者，取松煤於滦阳。（即今上都。去上都二百里，即古松林。千里，其大十围，居人薪之将八百里也。）（右九）两驼侍雪立，终日饥不起，一觉沙日黄。肉屏那足拟者，沙漠雪盛，命两驼趺其旁，终夜不动，用断梗架片毡其上，而寝处於下，胜肉屏，且不起心兵也。（右十）<br><br>　　◎面花子本妇人面饰用花子，起自唐昭容上官氏所制，以掩黥迹，大历已前，士大夫妻多妒悍，婢妾小不如意，辄印面，故有月黥钱黥。事见《酉阳杂俎》。　　◎奇疾今上之长公主之驸马刚哈剌咱庆王，因坠马，得一奇疾，两眼黑睛俱无，而舌出至胁。诸医罔知所措，广惠司卿聂只儿，乃也里可温人也。尝识此证，遂剪去之。顷间，复生一舌，亦剪之又於真舌两侧各去一指许，却涂以药，而愈。时元统癸酉也。广惠司者，回回之为医者隶焉。<br><br>　　◎磨兜襄州谷城县城门外道傍石人缺剥，腹上有字云：“磨兜轭，慎勿言。”是亦金人之流也。距县四五十里，有故石人二，相偶而立，腹上题刻，一云“巳及”，一云“未匝”，不可得而详也。（《浮休阅日集》）<br><br>　　◎葛大哥吾乡临海章安镇有蔡木匠者，一夕，手持斧斤自外归，道由东山。东山，众所殡葬之处。蔡沉醉中，将谓抵家，扪其棺，曰：“是我榻也。”寝其上，夜半，酒醒，天且昏黑，不可前，未免坐以待旦。忽闻一人高叫，棺中应云：“唤我何事？”彼云：“某家女病损证，盖其后园葛大哥淫之耳。却请法师捉鬼，我与你同行一观如何。”棺中云：“我有客至，不可去。”蔡明日诣主人曰：“娘子之疾，我能愈之。”主人惊喜，许以厚谢。因问屋后曾种葛否，曰然。蔡偏地翻掘，内得一根，甚巨，斫之，且有血，煮啖女子，病即除。　　◎万柳堂京师城外万柳堂，亦一宴游处也。野云廉公，一日於中置酒，招疏斋卢公、松雪赵公同饮。时歌儿刘氏名解语花者，左手折荷花，右手执，歌小圣乐云：“绿叶阴浓，偏池亭水阁，偏趁凉多。海榴初绽，朵朵蹙红罗。乳燕雅莺弄语，对高柳鸣蝉相和，骤雨过，似琼珠乱撒，打遍新荷。人生百年有几？念良辰美景，休放虚过。富贫前定，何用苦张罗。”命邀宾宴赏饮芳醑，浅基低歌。且酩酊，从教二轮，来往如梭。既而行酒，赵公喜，即席赋诗曰：“万柳堂前数亩池，平铺云锦盖涟漪。主人自有沧洲趣，游女仍歌白雪词。手把荷花来劝酒，步随芳草去寻诗。谁知只尺京城外，便有无穷万里思。”此诗集中无。小圣乐乃小石调曲，元遗山先生（好问）所制，而名姬多歌之，俗以为“骤雨打新荷”者是也。<br><br>　　◎树鸣金石草木之变异，杂见於传记。数年来，天下扰攘，怪事尤甚，信前人之书不诬也。至正丙申，浙西诸郡皆有兵。正月，嘉兴枫泾镇戴君实门首柳树若牛鸣者三，主人与仆从悉闻之。斩其树，不一月，苗军抄掠赀产。又两月，屋毁于兵。是岁寒食日，海监州赵初心，率子姓辈诣先垄汛扫松楸，忽闻如老鹤作声，不绝，审听所在，乃是一柏树。顷间，众树同声和之，一二时方止。举家惶惑。至八月，苗军火其居。明年六月，红军掠货财妇女。而侄善如死於难。予亲见君实馆宾黄伯成与初心之孙元衡说。元衡，善如子也。其事虽迟速不同，而二家之遭祸则一。吁，诚异哉！<br><br>　　◎松江官号至正丙申正月，常熟州陷，松江府印造官号，给散吏兵佩带，以防奸伪。号之制作，画为圆圈，绕圈皆火焰。圈之内一府字，以府印印府字上。圈之外四角，府官花押。民间谣曰：“满城都是火，府官四散躲。城里无一人，红军府上坐。”不二月破城，悉如所言。<br><br>　　◎割执杭州赤山之阴，曰箫箕泉，黄大痴所尝结庐处。其徒弟沈生、狎近侧一女道姑，同门有欲白之於师。沈惧，引厨刀自割其执，几死，众救得活，而疮口流血，经月余不合。偶问诸阉奴，教以煅所割执，捣粉酒服。如其言，不数日而愈。<br><br>　　◎题屏谢客三宝柱，字廷，色目人，颇以才学知名。虽湛於酒色，而能练达吏事，刚正有守。为浙省郎中日，大书四句於门屏之上曰：“逆刮蛟龙鳞，顺捋虎豹尾。若将二伎论，尤比于人易。”其意盖以杜绝人之求请耳。然亦隘矣哉，终不显达，而死于难。<br><br>　　◎婚启至元间，平原郡公赵氏（与芮）宋福王也，其子娶全竹斋少保之女。婚启内一联云：“休光蓟北，苟安公位之居；回首江南，惟重母家之念。”尽有味。<br><br>　　◎陶母碑陶侃母得古正之道，发人伦之本，将示教於天下，谓朴散俗坏，乐溃礼阙，有子不教，不至於道。若失大训，不可登於伟望。乃求师傅，延英茂，终日迫于用，不欲子却客。俄而车盖载止，饩馈并竭。苟失其人，子将不进。计划始成，确然独断，谓发可弃，训不可失，乃金刀既止，黑发云散。怡然无咨嗟之色，俨若待宾之具。上恐不足以显恭，下未可谓训子。顾其母激忿填膺，寸晷是学，不迨于至，以超圣人之域，焕乎贤者之业。且礼信仁义，君子之事，妇人何得而知？盖世道大丧，其俗已乱，故妇人贤者得以行其事。千古之下，厥行独明，当时为人之父，为人之母，见斯行，闻斯举，得不激厉乎？苟天下皆如陶母之志，则天下皆陶之子也。盖人谓子幼而蒙稚，不致精训，致悖大乱人纪，良可惜哉！铭曰：发也者，为养之具。宾也者，致教之英。苟非异礼，孰能作世之程？千载之下，如陶之母，安可继乎齐英？（宗仪）因读唐皇甫持正先生（翥）文集，见陶母碑不觉泪数行下。追惟先妣拳拳於教子，真陶母之志。是故今翰林承旨蜕庵张先生（翥）所撰墓铭，有曰：夫家贫，劬力纺续，以给诸子。无废学之辞，自顾不肖。不克勉于学，以成令名，罪莫大焉。谨录于此，庶亦可以自惧也。<br><br>　　◎许文懿先生婺州许白云先生（谦），字益之，隐居金华山，四十年不入城府，著书立言，足以垂教后世。浙东廉使王公继学，访先生於山中。谓先生清气逼人，可畏。既退，明日，出学行荐于朝。有录其举文至者，先生方讲说，目不一少视，其无意於仕宦如此。先生殁，追谥文懿先生。<br><br>　　◎谣言后至元丁丑夏六月，民间谣言，朝廷将采童男女，以授鞑靼为奴婢。且俾父母护送，抵直北交割。故自中原至于江之南，府县村落，凡品官庶人家，但有男女十二三以上，便为婚嫁。六礼既无，片言即合。至於巨室，有不待车舆亲迎，辄徒步以往者，盖惴惴焉惟恐使命戾止，不可逃也。虽守土官吏，与夫鞑靼色目之人，亦如之，竟莫能晓。经十余日才息。自后有贵贱、贫富、长幼、妍丑、匹配之不齐者，各生侮怨。或夫弃其妻，或妻憎其夫，或讼于官，或死于夭。此亦天下之大变，从古未之闻也。吴中僧祖伯，号子庭者，素称滑稽，口占绝句曰：“一封丹诏未为真，三杯淡酒便成亲。夜来明月楼头望，惟有娥不嫁人。”又有人集古句云：“悲翠屏风烛影深，良宵一刻值千金。共君今夜不须睡，明日池塘是绿阴。”可谓深於命意者矣。<br><br>　　◎兽医世以疗马者曰兽医，疗牛者曰牛医。《周礼·天官·冢宰篇》：“痼医，下士八人。”注：“兽，牛马之属。”按此，则疗牛者亦当曰兽医矣。<br><br>　　◎想肉天下兵甲方殷，而淮右之军嗜食人，以小儿为上，妇女次之，男子又次之。或使坐两缸间，外逼以火，或於铁架上生炙。或其手足，先用沸汤浇泼，却以竹帚刷去苦皮。或乘夹袋中，入巨锅活煮。或◆作事件而淹之。或男子则止断其双腿，妇女则特剜其两乳，酷毒万状，不可具言。总名曰“想肉”，以为食之而使人想之也。此与唐初朱粲，以人为粮，置捣磨寨，谓啖醉人如食糟豚者无异，固在所不足论。唐张新《朝野佥载》云：“武后时，杭州临安尉薛震，好食人肉。有债主及奴诣临安，止於客舍，饮之醉，并杀之，水银和煎，并骨销尽。后又欲食其妇，妇知之，跃墙而遁，以告县令。令诘之，具得其情，申州录事奏，奉搬杖一百而死。段成式《西阳杂俎》：李廓在颖州，获火光贼七人。前后杀人，必食其肉。狱具，廓问食肉之故。其首言：某教於巨盗，食人肉者，夜入人家，必昏沉，或有魇不寤者。《卢氏杂说》云：唐张如为节镇，频吃人肉，及除统军到京，班中有人问曰：“闻尚书在镇好人肉，虚实。”笑曰：“人肉腥而且韧，争堪吃？”《五代史》云：苌从简，家世屠羊。从简仕至左金吾卫上将军，尝历河阳忠武武宁诸镇好食人肉，所至多潜捕民间小儿以食之。赵思绾好食人肝，及长安城中食尽，取妇女幼稚为军粮，每犒军，辄屠数百人。《三国志》云：吴将高澧，好使酒，嗜杀人而饮其血。日暮，必於宅前后掠行人而食之。宋庄季裕《鸡肋编》云：自靖康丙午岁，金狄乱华，盗贼之兵以至居民更互相食，全躯暴以为腊。登州范温，率忠义之人，泛海到钱唐。有持至行在犹争者，老瘦男子，庾词谓之饶把火。妇人少艾者，名之不美羹。小儿呼为和骨烂，又通目为两脚羊。赵与时《宾退录》云：‘本朝王继勋，孝明皇后母弟。太祖时，屡以罪贬。后以右监门卫率府副率，分司西京。残暴愈甚，强市民间子女，以备给使，小不如意，即杀而食之。太宗即位，会有诉者，暂于洛阳。又知钦州林千之，坐食人肉削籍隶海南，嗟夫！食人之肉，人亦食其肉。此兵革间之流惨耳。君子所不愿闻者，其薛震辈，当天下宴安之日，而又身为显宦，岂无珍羞美膳，足以厌其口腹？顾乃喜啖人肉，是虽人类而无人性者矣。终至於诛斩鼠逐而后已，天之报施，不亦宜乎。<br><br>　　◎王眉叟王眉叟（寿延），号溪月，杭州人，出家为道士。受知晋邸，后以弘文辅道粹行真人管领君郡之开元宫。浙省都事刘君时中（致）者，海内名士也。既卒，贫无以为葬。躬往吊哭，周其遗孤。举其柩葬於德清县，与已之寿穴相近，春秋祭扫不怠。然此事行之於异教中，尤不易得。<br><br>　　◎钱唐钱唐二字，其来甚远。按《史记·始皇本纪》：“至骈云梦，浮江下丹阳，至钱唐，临浙江，上会稽，立石刻颂秦德。”西汉《地理志》，亦有钱唐县。今唐字从土，则误矣。盖以钱易土，及捐钱筑塘等事。皆传会之辞，自注世说者已然，况后世乎？<br><br>　　◎漱芳亭道士张伯雨（雨），号句曲外史，又号贞居，尝从王溪月真人入京。初，燕地未有梅花，吴间闲宗师（全节），时为嗣师，新从江南移至，护以穹庐，扁曰“漱芳亭”。伯雨偶造其所，恍若与西湖故人遇，徘徊既久，不觉熟寝于中。真人终日不见伯雨，以为忧，意其出外迷失街道也。梦觉，日已莫矣，归道所由，嗣师笑曰：“伯雨素有诗名，宜作诗以赎过。”伯雨遂赋长诗，有“风沙和不惮五千里，将身跳入仙人壶”之句。嗣师大喜，送翰林集贤尝所往来者，袁学士伯长，谢博士敬德，马御史庸，吴助教养浩，虞修撰伯生，和之。他日，伯雨往谒谢诸公，惟虞先生全不言儒者事，只问道家典故。虽答之，或不能详。末问能作几家符篆。曰：“不能。”先生曰：“某试书之，以质是否。”连书七十二家。伯雨汗流浃背，辄下拜曰：“真吾师也。”自是托交甚契。故与先生书，必称弟子焉。伯雨，杭州人。　　◎食品有名水之咸淡相交处产河豚。河豚、鱼类也，无鳞类，怒气满腹，形殊弗雅，然味极佳。煮治不精，则能杀人。所以东坡先生在资善堂与人谈河豚之美云。据其味，真是消得一死。浙西惟江阴人尤珍之。每春首初出时，必用羞祭品毕，然后作羹。而邻里间互相馈送以为礼。腹中之率，曰西施乳。夫西施，一美妇也，岂乳亦异於人耶？顾千载而下，乃使人道之不置如此，则夫差之亡国非偶然矣。若鲚鱼子名螳螂子，及松江之上海，杭州之海宁人、皆喜食蟛蜞螯，名曰鹦哥嘴，以有极红者似之故也。二物象形而云，又非西施之比矣。按《类篇·鱼部》引《博雅》云：忻心，（盈之反）信也，背青腹白，触物即怒，其肝杀人。正今人名为河豚者也，然则豚当为信。<br><br>　　◎火灾至正辛巳，莫春之初，江浙行省平章政事只理瓦台人城之任之日，衣红。儿童谣曰：“火殃来矣。”至四月十九日，杭州灾，毁官民房屋、公廨、寺观一万五千七百五十五间，烧死七十四人。明年壬午四月一日，又灾，尤甚於先，自昔所未有也。数百年浩繁之地日就凋弊，实基於此。<br><br>　　◎落水兰亭予尝见《落水兰亭》一卷，乃五字不损本。今吴中分湖陆氏所藏，而赵彝斋之物也。彝斋，宋宗室子，讳孟坚，字子固，斋，其自号。居嘉兴之广戌，酷嗜古法书名画，能作墨花，於水仙尤长。此贴，姜白石旧藏。后归川俞寿翁。彝斋复从寿翁易得，喜甚，乘夜回棹，至升山，大风覆舟，行李皆淹溺无馀。彝斋立浅水中，手持此贴，示人曰：“兰亭在此，余不足介吾意也。”因题八字于巷云：“性命可轻，至宝是保。”<br><br>　　◎阴府辩词李子昭者，松江府提控案牍李宗庆子也，侧室刁氏有娠，妻怒之。棰挞挞苦楚，昼夜不息。数次自经与溺，以省觉，不得死。窃自念曰：“我苦就蓐，亦必死耳。等死，何自求早死之为幸？”因多食海蛰与冷水。胎既落，血上充心，而身遂亡。不数日，鬼怪百出。妻得奇疾，宛若死者，但只心肋微温，支体不僵。其家就床褥作一窍，任其便溺。时以少饮纳口中，辄咽。不与，亦不言饥。经三年余，形骸枯槁，无复生理，家人益厌之。一夕，忽诣舅姑所，扣寝室户。舅姑曰：“汝恶得至此，必为鬼矣。”曰：“妾以复生，实非鬼也。愿见舅姑，具告所然。”舅姑惊恐，呼家人悉起，取火烛之，果此病躯。及觇其卧榻，已空，始信之，因问其详。曰：“妾为亡婢诉冤，摄至阴府，即今狱祠也。命妾与婢对词。妾以汝怀孕时，打骂则或有之，然未尝令汝吞药损堕。”婢仇执甚坚，妾不得白，遂招承，枷禁幽圄中。日得小叔以饼饵粥饭之类相馈，故不馁。今复得送妾还，入门，弄其儿，戏挞之一下，儿哭，遂推妾置灶上，即若梦觉者。但觉怠倦，故勉强至此。舅姑曰：“汝既被禁，何自得释？”曰：“会上帝有赦故也。”急呼小郎妻问之，曰：“适间儿子惊啼，云，梦见乃父击其首。”小郎盖提控之次子泰甫，先为其妹夫金可大所杀者。此妇至今强健，与夫见寓府城西郭，又复生两子矣。志怪古或多，然漫书于此，以为世之妒妇劝。　　◎诗法赵魏公云：“作诗用虚字，殊不佳。中两联填满方好。出处才使唐已下事，便不古。”　　◎姓名者庄绰《鸡肋编》云：“太史公作《伯夷传》，但云：“伯夷、叔齐、孤竹君之二子也。而《论语音注》引《春秋·少阳篇》，谓伯夷姓墨，名允。一名元，字公信。叔齐名智，字公达。夷、齐、谥也。陆德明取之。不知《少阳篇》何人所著。今世犹有此书否？吾衍间居录云，孤竹君，姓墨（音眉），名台（音怡），初见《孔丛子注》。中子名伯辽，周见云史诗注：伯，当作仲。若如吾说，则伯夷叔齐似又是名，非谥矣。<br><br>　　◎女谏买印淮海龚翠岩先生开，寓吴门日，一僧权道衡者，颇聪慧，识道理，先生与之游。偶市肆粥汉印一颗，权尝酬价。归取镪，先生适见。主人以实告，遂用十五缗买之。语诸女，女曰：“大人乃亦夺人所好。”先生惊悟，即持送权。曰：“先生爱而收藏。奚以赠？”曰：“在彼犹在此也。”权固辞。曰：“在彼犹在此也。”相让久之，沉诸渊而别。吁，若先生者，可谓善矣！孰谓异端中有此哉！然先生之女尤可敬也。<br><br>　　◎吴江塔颠箭吴江华严寺浮图之颠，望之，二矢著其上，竿羽宛然可辨。相传宋南渡初，金人粘罕乘快一发而中。又贾似道出督时，祝矢自誓，亦中焉。故留题者有至今塔抄留遗迹，犹是元戎金仆姑之句。大德庚子，其寺主僧善信大修浮图，更其而新之。视向二矢，实圆铁条二，交贯横亘，盖必昔人以示辅颠，且以防鹳鹘之巢故耳。传者所谓，大妄也。且著此，以祛后世之惑。长乐郭德基、尝有《华严塔颖辨疑》，行於时，盖郭尝官此州，目击其非。<br><br>　　◎素领项后白发曰素领。汉冯唐白首为郎官，素发垂领。