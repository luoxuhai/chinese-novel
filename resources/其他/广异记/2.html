<font color="#cc0000">○秦时妇人</font> <br><br>唐开元中，代州都督以五台多客僧，恐妖伪事起，非有住持者悉逐之⊥僧惧逐，多权窜山谷。有法朗者，深入雁门山，幽涧之中有石洞，容人出入，郎多赍乾粮，欲住此山。遂寻洞入，数百步渐阔，至平地，涉流水。渡一岸，日月甚明。更行二里，至草屋中，有妇人。并衣草叶，容色端丽，见僧惧愕，问云：“汝乃何人？”僧曰：“我人也。”妇人笑云：“宁有人形骸如此！”僧曰：“我事佛，佛须摈落形骸，故尔。”因问佛是何者，僧具言之。相顾笑曰：“语甚有理。”复问宗旨如何，僧为讲《金刚经》，称善数四。僧因问：“此处是何世界？”妇人云：“我自秦人，随蒙恬筑长城，恬多使妇人，我等不胜其弊，逃窜至此。初食草根，得以不死。此来亦不知年岁，不复至人间。”遂留僧，以草根哺之，涩不可食。僧住此四十余日，暂辞，出人间求食。及至代州，备粮更去，则迷不知其所矣。<br><br><br><font color="#cc0000">○何二娘</font> <br><br>广州有何二娘者，以织鞋子为业，年二十，与母居。素不修仙术，忽谓母曰：“住此闷，意欲行游。”后一日便飞去。上罗浮？山寺。山僧问其来由，答云：“愿事和尚。”自尔恒留居止。初不饮食，每为寺众采山果充斋，亦不知其所取。罗浮？山北是循州，去南海四百里，循州山寺有杨梅树，大数十围，何氏每采其实，及斋而返。后循州山寺僧至罗浮？山，说云：“某月日有仙女来采杨梅。”验之，果是何氏所采之日也。由此远近知其得仙。后乃不复居寺，或旬月则一来耳。唐开元中，敕令黄门使往广州求何氏，得之，与使俱入京。中途，黄门使悦其色，意欲挑之而未言，忽云：“中使有如此心，不可留矣。”言毕，踊身而去，不知所之。其后绝迹不至人间矣。<br><br><br><font color="#cc0000">○边洞玄</font> <br><br>唐开元年，冀州枣强县女道士边洞玄，学道服饵四十年，年八十四岁。忽有老人，持一器汤饼。来诣洞玄，曰：“吾是三山仙人，以汝得道，故来相取。此汤饼是玉英之粉，神仙所贵，顷来得道者多服之，尔但服无疑，后七日必当羽化。”洞玄食毕，老人曰：“吾今先行，汝后来也。”言讫不见。后日，洞玄忽觉身轻，齿发尽换，谓弟子曰：“上清见召，不久当往，顾念汝等，能不恨恨。善修吾道，无为乐人间事，为土棺散魂耳！”满七日，弟子等晨往问讯动止，已见紫云昏凝，遍满庭户，又闻空中有数人语，乃不敢入，悉止门外。须臾门开，洞玄乃乘紫云，竦身空中立，去地百余尺，与诸弟子及法侣等辞诀。时刺史源复与官吏百姓等数万人，皆遥瞻礼。有顷，日出，紫气化为五色云，洞玄冉冉而上，久之方灭。<br><br><br><font color="#cc0000">○张连翘</font> <br><br>黄梅县女道士张连翘者，年八九岁。常持瓶汲水，忽见井中有莲花如小盘，渐渐出井口，往取便缩，不取又出，如是数四，遂入井。家人怪久不回，往视，见连翘立井水上。及出，忽得笑疾，问其故，云：“有人自后以手触其腋，痒不可忍。”父母以为鬼魅所加，中夜潜移之舅族，方不笑。顷之，又还其家，云：“饥求食。”日食数斗米饭，虽夜，置菹肴于卧所，觉即食之，如是六七日，乃闻食臭，自尔不复食。岁时或进三四颗枣，父母因命出家为道士。年十八，昼日于观中独坐，见天上堕两钱，连翘起就拾之。邻家妇人乃推篱倒，亦争拾。连翘以身据钱上，又与黄药三丸，遽起取之。妇人擘手夺一丸去。因吞二丸，俄而皆死。连翘顷之醒，便觉力强神清，倍于常日。其妇人吞一丸，经日方苏，饮食如故。天宝末，连翘在观，忽悲思父母，如有所适之意。百姓邑官皆见五色云拥一宝舆，自天而下。人谓连翘已去，争来看视。连翘初无所觉，云亦消散。谕者云：“人众故不去。”连翘至今犹在，两胁相合，形体枯悴，而无所食矣。<br><font color="#cc0000">○辅神通</font> <br><br>道士辅神通者，家在蜀州，幼而孤贫，恒为人牧牛以自给。神通牧所，恒见一道士往来，因尔致敬相识。数载，道士谓神通曰：“能为弟子否？”答曰：“甚快。”乃引神通入水中，谓通曰：“我入之时，汝宜随之，无惮为也。”既入，使至其居所，屋宇严洁，有药囊丹灶，床下悉大还丹。遂使神通看火，兼教黄白之术。经三年，神通已年二十余，思忆人间，会道士不在，乃盗还丹，别贮一处。道士归，问其丹何在，神通便推不见。道士叹息曰：“吾欲授汝道要，汝今若是，曷足授！我虽备解诸法，然无益长生也。”引至他道逐去，便出。神通甚悦，崎岖洞穴，以药自资，七十余日方至人间。其后厌世事，追思道士，闻其往来在蜀州开元观，遂请配度，隶名于是。其后闻道士至，往候后，辄云已出。如是数十度，终不得见。神通私以金百斤与房中奴，令道士来可驰报，奴得金后，频来报，更不得见。蜀州刺史奏神通晓黄白，玄宗试之皆验。每先以土锅煮水银，随帝所请，以少药投之，应手而变。帝求得其术，会禄山之乱乃止。<br><br><br><font color="#cc0000">○郑相如</font> <br><br>郑虔工诗嗜酒，性甚闲放。玄宗爱其旷达，欲致之郎署，又以其不事事，故特置广文馆，命虔为博士，名籍甚著。门庭车马，无非才俊。有郑相如者，沧洲人。应进士举入京，闻虔重名，以宗姓因谒。虔因之叙叔侄，见其老倒，未甚敬之。后数日谒，虔独与坐，问其艺业，相如笑谓虔曰：“叔未知相如，应以凡人遇，然人未易知，既见问，敢不尽其词！相如若在孔门，当处四科，犹居游、夏之右，若叔在孔门，不得列为四科。今生不遇时，而应此常调，但销声晦迹而已。”虔闻之甚惊，请穷其说，相如曰：“孔子称其或继周者，虽百世可知之也。今相如亦知之。然国家至开元三十年，当改年号，后十五年，当有难。天下至此，兵革兴焉。贼臣篡位，当此时。叔应授伪官，列在朝省，仍为其累，愿守臣节，可以免焉。此后苍生涂炭未已，相如今年进士及第，五选得授衢州信安尉，至三考，死于衢州，官禄如此，不可强致也。”其年果进士及第。辞虔归乡，及期而选，见虔京师。为吏部一注信安尉，相如有喜色，于是辞虔赴任。初一考，问衢州考吏曰：“郑相如何？”曰：“甚善。”问其政，曰：“如古人。”二考又考之，曰：“无恙。”三考又问之，考吏曰：“相如屑后，暴疾不起。”虔甚惊叹，方思其言。又天宝十五年，禄山反，遣兵入京城，收诸官吏赴洛阳。虔时为著作郎，抑授水部郎中。及克复，贬衢州司户，至任而终，竟一如相如之言也。<br><font color="#cc0000">○婺州金刚</font> <br><br>婺州开元寺门有二金刚，世称其神，鸟雀不敢近，疾病祈祷者累有验，往来致敬—元中，州判司于寺门楼上宴会，众人皆言金刚在此，不可，一人曰：“土耳，何能为！”乃以酒肉内口。须臾，楼上云昏电掣，既风且雷，酒肉飞扬，众人危惧。独金刚者，曳出楼外数十丈而震死。<br><font color="#cc0000">○长安县系囚</font> <br><br>唐长安县死囚，入狱后四十余日，诵《金刚经》不辍口，临决脱枷。枷头放光，长数十丈，照耀一县。县令奏闻，玄宗遂释其罪。<br><br><br><font color="#cc0000">○卢氏</font> <br><br>唐开元中，有卢氏者，寄住滑州。昼日闲坐厅事，见二黄衫人入门，卢问为谁，答曰：“是里正，奉帖追公。”卢甚愕然，问：“何故相追？”因求帖观。见封上作卫县字，遂开，文字错谬，不复似人书。怪而诘焉，吏言：“奉命相追，不知何故。”俄见马已备在阶下，不得已上马去。顾见其尸，坐在床上，心甚恶之。仓卒之际，不知是死，又见马出不由门，皆行墙上，乃惊愕下泣，方知必死，恨不得与母妹等别。行可数十里，至一城，城甚壮丽，问此何城，吏言：“乃王国，即追君所司。”入城后，吏欲将卢见王，经一院过，问此何院，吏曰：“是御史大夫院。”因问院大夫何姓名，云：“姓李名某。”卢惊喜，白吏曰：“此我表兄，令吏通刺。”须臾便出，相见甚喜，具言平昔，延入坐语，大夫谓曰：“弟之念诵，功德甚多，良由《金刚经》是圣教之骨髓，乃深不可思议功德者也。”卢初入院中，见数十人，皆是衣冠，其后太半系在网中，或无衣，或露顶。卢问“此悉何人？”云：“是阳地衣冠，网中悉缘罪重，弟若能为一说法，见之者悉得升天。”遂命取高座，令卢升坐，诵《金刚般若波罗密经》。网中人已有出头者，至半之后，皆出地上，或褒衣大袖，或乘车御云，诵既终，往生都尽。及人谒见，王呼为法师，致敬甚厚。王云：“君大不可思议，算又不尽。”叹念诵之功，寻令向吏送之回。既至舍，见家人披头哭泣，尸卧地上，心甚恻然。俄有一婢从庭前入堂，吏令随上阶，及前，魂神忽已入体，因此遂活。<br><br><br><font color="#cc0000">○陈利宾</font> <br><br>陈利宾者，会稽人。弱冠明经擢第，善属文，诗入《金门集》，释褐长城尉。少诵《金刚经》，每至厄难，多获其助—元中，宾自会稽江。行之东阳。会天久雨，江水弥漫，宾与其徒二十余船同发，乘风挂帆。须臾，天色昧暗，风势益壮，至界石窦上，水拥阏众流而下，波涛冲击，势不得泊。其前辈二十余舟，皆至窦口而败。舟人惧，利宾忙遽诵《金刚经》，至众流所，忽有一物，状如赤龙，横出扶舟，因得上。议者为诵经之功。<br><br><br><font color="#cc0000">○王宏</font> <br><br>王宏者，少以渔猎为事。唐天宝中，尝放鹰逐兔，走入穴，宏随探之，得《金刚般若经》一卷，自此遂不猎云。<br><br><br><font color="#cc0000">○田氏</font> <br><br>易州参军田氏，性好畋猎，恒养鹰犬为事。唐天宝初，易州放鹰，于丛林棘上见一卷书，取视之，乃《金刚经》也。自尔发心持诵，数年已诵二千余遍，然畋猎亦不辍。后遇疾，暴卒数日，被追至地府，见诸鸟兽，周回数亩，从己征命。顷之，随到见王，问：“罪何多也！”田无以对。王令所由领往推问，其徒十人。至吏局，吏令启口，以一丸药掷口中，便成烈火遍身，须臾灰灭，俄复成人，如是六七辈。至田氏，累三丸而不见火状，束乃怪之。复引见王，具以实白。王问：“在生作何福业？”田氏云：“初以畋猎为事。”王重问，云：“在生之时，于易州棘上得《金刚经》，持诵已二千余遍。”王云：“正此灭一切罪。”命左右检田氏福簿，还白如言。王自令田氏诵经，才三纸，回视庭中禽兽，并不复见。诵毕，王称美之，云：“诵二千遍，延十五年寿。”遂得放还。<br><br><br><font color="#cc0000">○李惟燕</font> <br><br>建德县令李惟燕，少持《金刚经》。唐天宝末，惟燕为余姚部参军，秩满北归，过五丈店，属上虞江埭塘破，水竭，时中夜晦螟，四回无人。此路旧多劫盗，惟燕舟中有吴绫数百匹，惧为贼所取，因持一剑至舡前诵经。三更后，见堤上两炬火，自远而至，惟燕疑是村人卫己。火去舡百步，便却复回，心颇异之。愈益厉声诵经，亦窃自思云：“火之所为，得非金刚经力乎？”时塘水竭而塘外水满，惟燕便心念，塘破当得水助。半夕之后，忽闻船头有流水声，惊云：“塘阔数丈，何由得破？”久之，稍觉船浮，及明，河水已满。对船所一孔，大数尺，乃知诵《金刚经》之助云。惟燕弟惟玉见任虔州别驾，见其兄诵经有功，因效之。后泛舟出峡，水急橹折，船将欲败，乃力念经，忽见一橹随流而下，遂获济。其族人亦常诵金刚经，遇安禄山之乱，伏于荒草。贼将至，思得一鞋以走，俄有物落其背，惊视，乃新鞋也。<br><br><br><font color="#cc0000">○孙明</font> <br><br>唐孙明者，郑州阳武人也。世贫贱，为卢氏庄客，善持《金刚经》。日诵二十遍，经二十年。自初持经，便绝荤血，后正念诵次，忽见二吏来追，明意将是县吏，便县去。行可五六里，至一府门，门人云：“王已出巡。”吏因闭明于空室中。其室从广五六十间，盖若荫云。经七日，王方至，吏引明入府，王问：“汝有何福？”答云：“持《金刚经》已二十年。”王言：“此大福也！”顾谓左右曰：“昨得祗洹家牒，论明念诵勤恳，请延二十载。”乃知修道不可思议，所延二十载，以偿功也。令吏送还舍。其家殡明已毕，神虽复体，家人不之知也。会猎者从殡宫过，闻号呼之声，报其家人，因尔得活矣。天宝末，明活已六七年，甚无恙也。<br><br><br><font color="#cc0000">○三刀师</font> 唐三刀师者，俗姓张，名伯英。乾元中，为寿州健儿。性至孝，以其父在颍州，乃盗官马往以迎省。至淮阴，为守遏者所得，刺吏崔昭令出城腰斩。时屠刽号能行刀，再斩。初不伤损，乃换利刀。罄力砍，不损如故。刽者惊曰：“我用刀砍，至其身则手懦，不知何也。”遽白之。昭问所以，答曰：“昔年十五，曾绝荤血，诵《金刚经》十余年，自胡乱以来，身在军中，不复念诵。昨因被不测罪，唯志心念经尔。”昭叹息舍之。遂削发出家，著大铁铃乞食，修千人斋供，一日便办，时人呼为“三刀师”，谓是起敬菩萨。<br><br><br><font color="#cc0000">○宋参军</font> 唐坊州宋参军，少持《金刚经》。及之官，权于司士宅住。旧知宅凶，每夕恒诵经。忽见妇人立于户外，良久，宋问：“汝非鬼耶曰：“然。”又问：“幽明理殊，当不宜见，得非有枉屈之事乎？”妇人便悲泣曰：“然。”言：“身是前司士之妇。司士奉使，其弟见逼，拒而不从，因此被杀。以毡裹尸，投于堂西北角溷厕中。不胜秽积，人来多欲陈诉。俗人怯懦，见形必惧，所以幽愤不达，凶恶骤闻。执事以持念为功，当亦大庇含识，眷言枉秽，岂不悯之！”宋云：“己初官位卑，不能独救，翌日，必为上白府君。”其鬼乃去。及明具白，掘地及溷，不获其尸。宋诵经，妇人又至，问：“何以不获？”答云：“西北只校一尺，明当求之，以终惠也。”依言乃获之。毡内但余骨在，再为洗濯，移于别所。其夕又来拜谢，欢喜谓曰：“垂庇过深，难以上答，虽在冥昧，亦有所通。君有二子，大者难养，小者必能有后，且有荣位。”兼言宋后数改官禄。又云：“大愧使君，不知何以报答？”宋见府君，具叙所论。府君令问己更何官。至夕，妇人又至，因传使君意。云：“一月改官，然不称意，当迁桂州别驾。”宋具白，其事皆有验。初，宋问：“身既为人所杀，何以不报？”云：“前人今尚为官，命未合死。”所以未复云也。<br><br><br><font color="#cc0000">○刘鸿渐</font> <br><br>刘鸿渐者，御史大夫展之族子。唐乾元初，遇乱南徒。有僧令诵《金刚经》，鸿渐日诵经。至上元年，客于寿春，一日出门，忽见二吏，云：“奉太尉牒令追。”鸿渐云：“初不识太尉，何以见命？”意欲抗拒，二吏忽尔直前拖曳。鸿渐请著衫，吏不肯放。牵行未久，倏过淮，至一村。须臾，持大麻衫及腰带令鸿渐著，笑云：“直醋大衫也。”因而向北行，路渐梗涩，前至大城，入城有府舍，甚严丽。忽见向劝读经之僧从署中出，僧后童子识鸿渐，径至其所，问：“十六郎何以至此？”因走白和尚云：“刘十六郎适为吏追，以诵经功德，岂不往彼救之？”鸿渐寻至僧所，虔礼求救。僧曰：“弟子行无苦。”须臾，吏引鸿渐入诣厅事，案后有五色浮图，高三四尺，回旋转动。未及考问，僧已入门，浮图变成美丈夫，年三十许，云是中丞，降阶接僧，问：“和尚何以复来？”僧云：“刘鸿渐是己弟子，持《金刚经》，功力甚至。其算又未尽，宜见释也。”王曰：“若持《金刚经》，当愿闻耳。”因令跪诵，鸿渐诵两纸讫，忽然遗忘。厅西有人，手持金钩龙头幡，幡上碧字，书《金刚经》，布于鸿渐前。令分明诵经毕，都不见人，但余堂宇阒寂。因尔出门，唯见追吏。忽有物状如两日，来击鸿渐。鸿渐惶惧奔走，忽见道傍有水，鸿渐欲止而饮之，追吏云：“此是人膏，澄久上清耳，其下悉是余皮烂肉，饮之不得还矣。”须臾至舍，见骸形卧在床上，心颇惆怅。鬼自后推之，冥然如入房户，遂活。鬼得钱乃去也。