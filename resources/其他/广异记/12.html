<font color="#cc0000">○辛替否</font> <br><br>唐辛替否，母死之后，其灵座中，恒有灵语，不异乎素，家人敬事如生。替否表弟是术士，在京闻其事，因而来观，潜于替否宅后作法。入门，见一无毛牝野狐，杀之，遂绝。<br><font color="#cc0000">○代州民</font> <br><br>唐代州民有一女，其兄远戍不在，母与女独居。忽见菩萨乘云而至，谓母曰：“汝家甚善，吾欲居之，可速修理，寻当来也。”村人竞往。处置适毕，菩萨驭五色云来下其室。村人供养甚众。仍敕众等不令有言，恐四方信心，往来不止。村人以是相戒，不说其事。菩萨与女私通有娠。经年，其兄还，菩萨云：“不欲见男子。”令母逐之。儿不得至，因倾财求道士。久之，有道士为作法，窃视菩萨，是一老狐，乃持刀入，砍杀之。<br><br><br><font color="#cc0000">○冯某</font> 唐冯某，患狐魅疾。其父后得术士，疗狐疾，魅忽啼泣谓某曰：“本图共终，今为术者所迫，不复得在。”流泪经日，方赠某衣一袭，云：“善保爱之，聊为久念耳。”某初得，惧家人见，悉卷书中。疾愈，入京应举，未得开视。及第后，方还开之，乃是纸焉。<br><br><br><font color="#cc0000">○贺兰进明</font> <br><br>唐贺兰进明为狐所婚，每到时节，狐新妇恒至京宅，通名起居，兼持贺遗及问讯。家人或有见者，状貌甚美。至五月五日，自进明已下，至其仆隶，皆有续命。家人以为不祥，多焚其物。狐悲泣云：“此并真物，奈何焚之！”其后所得，遂以充用。后家人有就求漆背金花镜者，入人家偷镜，挂项，缘墙行，为主人家击杀。自尔怪绝焉。<br><br><br><font color="#cc0000">○崔昌</font> 唐崔昌在东京庄读书，有小儿颜色殊异，来止庭中。久之，渐升阶，坐昌床头。昌不之顾，乃以手卷昌书。昌徐问：“汝何人斯，来何所欲？”小儿云：“本好读书，慕君学问尔。”昌不之却，常问文义，甚有理。经数月，日暮，忽扶一老人乘醉至昌所。小儿暂出，老人醉，吐人之爪发等，昌甚恶之。昌素有所持利剑，因斩断头，成一老狐。顷之，小儿至，大怒云：“君何故无状，杀我家长我岂不能杀君，但以旧恩故尔。”大骂出门，自尔乃绝。<br><font color="#cc0000">○长孙甲</font> <br><br>唐坊州中部县令长孙甲者，其有笃信佛道。异日斋次，举家见文殊菩萨乘五色云从日边下。须臾，至斋所檐际，凝然不动。合家礼敬恳至，久之乃下。其家前后供养数十日，唯其子心疑之，入京求道士为设禁，遂击杀狐。令家奉马一匹，钱五十千。后数十日，复有菩萨乘云来至，家人敬礼如故。其子复延道士，禁咒如前。尽十余日，菩萨问道士：“法术如何？”答曰：“已尽。”菩萨云：“当决一顿。”因问道士：“汝读道经，知有狐刚子否？”答云：“知之。”菩萨云：“狐刚子者，即我是也。我得仙来，已三万岁。汝为道士，当修清净，何事杀生且我子孙，为汝所杀，宁宜活汝耶！”因杖道士一百毕，谓令曰：“子孙无状，至相劳扰，惭愧何言！当令君永无灾横，以此相报。”顾谓道士：“可即还他马及钱也。”言讫飞去。<br><br><br><font color="#cc0000">○王老</font> 唐睢阳郡宋王冢旁有老狐，每至衙日，邑中之狗，悉往朝之。狐坐冢上，狗列其下。东都王老有双犬能咋魅，前后杀魅甚多，宋人相率以财雇犬咋狐。王老牵犬往，犬乃迳诣诸犬之下，伏而不动，大失宋人之望。今世人有不了其事者，相戏云：“取睢阳野狐犬。”<br><br><br><font color="#cc0000">○刘众爱</font> <br><br>唐刘全白说云，其乳母子众爱，少时，好夜中将网断道，取野猪及狐狸等。全白庄在岐下，后一夕，众于庄西数里下网，己伏网中，以伺其至。暗中闻物行声，觇见一物，伏地窥网，因尔起立，变成绯裙妇人，行而违网。至爱前车侧，忽捉一鼠食，爱连呵之，妇人忙遽入网，乃棒之致毙，而人形不改。爱反疑惧，恐或是人，因和网没沤麻池中。夜还与父母议。及明，举家欲潜逃去，爱窃云：“宁有妇人食生鼠，此必狐耳。”复往麻池视之，见妇人已活，因以大斧自腰后斫之，便成老狐。爱大喜，将还村中。有老僧见狐未死，劝令养之，云：“狐口中媚珠，若能得之，当为天下所爱。”以绳缚狐四足，又以大笼罩其上，养数日，狐能食。僧用小瓶口窄者，埋地中，令口与地齐，以两猪肉，炙于瓶中。狐爱炙而不能得，但以口嘱瓶，候炙冷，复下两脔。狐涎沫久之，炙与瓶满，狐乃吐珠而死。珠状如棋子，通圆而洁，爱母带之，大为其失所贵。<br><font color="#cc0000">○王黯</font> <br><br>王黯者，结婚崔氏。唐天宝中，妻父士同为沔州刺史，黯随至江夏，为狐所媚，不欲渡江。发狂大叫，恒欲赴水。妻属惶惧，缚黯著床枥上。舟行半江，忽尔欣笑，至岸，大喜曰：“本谓诸女郎辈不随过江，今在州城上，复何虑也！”士同莅官，便求术士。左右言州人能射狐者，士同延至。入令堂中悉施床席，黯于屋西北陬，家人数十持更迭守。己于堂外，别施一床，持弓矢以候狐。至三夕，忽云：“诸人得饱睡已否适已中狐，明当取之。”众以为狂，而未之信。及明，见窗中有血，众随血去，入大坑中，草下见一牝狐，带箭垂死。黯妻烧狐为灰。服之至尽，自尔得平复。后为原武县丞，在厅事，忽见老狐奴婢，诣黯再拜。云：“是大家阿奶。往者娘子枉为崔家杀害，翁婆追念，未尝离口，今欲将小女更与王郎续亲，故令申意，兼取吉日成纳。”黯甚惧，许以厚利，万计料理，遽出罗锦十余匹，于通衢焚之。老奴乃谓其妇云：“天下美丈夫亦复何数，安用王家老翁为女婿？”言讫不见。<br><font color="#cc0000">○孙甑生</font> <br><br>唐道士孙甑生本以养鹰为业，后因放鹰入一窟，见狐数十枚读书。有一老狐当中坐，迭以传授。甑生直入，夺得其书而还。明日，有十余人持金帛诣门求赎，甑生不与。人云：“君得此，亦不能解用之，若写一本见还，当以口诀相授。”甑生竟传其法，为世术士。狐初与甑生约，不得示人，若违者，必当非命。天宝末，玄宗固就求之，甑生不与，竟而伏法。<br><br><br><font color="#cc0000">○王某</font> <br><br>唐宋州刺史王某，少时仪貌甚美，为牝狐所媚。家人或有见者，丰姿端丽，虽僮幼遇之者，必敛容致敬，自称新妇，祗对皆有理。由是人乐见之。每至端午及佳节，悉有赠仪相送，云：“新妇上某郎某娘续命。”众人笑之，然所得甚众。后某职高，狐乃不至，盖某禄重，不能为怪。（《太平广记》卷四五一）<br><font color="#cc0000">○宋溥</font> 宋溥者，唐大历中为长城尉。自言幼时，与其党暝扌及野狐，数夜不获。后因月夕，复为其事。见一鬼戴笠骑狐，唱《独盘子》。至扌及所，狐欲入扌及，鬼乃以手搭狐颊，因而复回。如是数四。其后夕，溥复下扌及伺之，鬼又乘狐，两小鬼引前，往来极所。溥等无所获而止。有谈众者亦云，幼时下极，忽见一老人扶杖至己所止树下，仰问：“树上是何人物？”众时尚小，甚惶惧，其兄因怒骂云：“老野狐，何敢如此！”下树逐之，狐遂变走。<br><br><br><font color="#cc0000">○李某</font> <br><br>东平尉李某初得官，自东京之任，夜投故城。店中有故人卖胡饼为业，共妻姓郑，有美色。李目而悦之，因宿其舍。留连数日，乃以十五千转索胡妇。既到东平，宠遇甚至。性婉约，多媚黠风流，女工之事，罔不心了，于音声特究其妙。在东平三岁，有子一人。其后李充租纲入京，与郑同还。至故城，大会乡里，饮宴累十余日。李催发数四，郑固称疾不起，李亦怜而从之。又十余日，不获已，事理须去。行至郭门，忽言腹痛，下马便走，势疾如风。李与其仆数人极骋，追不能及，便入故城。转入易水屯阝，足力少息，李不能舍，复逐之。垂及，因入小穴，极声呼之，寂无所应。恋结凄怆，言发泪下。会日暮，村人为草塞穴口，还店止宿。及明，又往呼之，无所见，乃以火熏。久之，村人为掘深数丈，见牝狐死穴中，衣服脱卸如蜕，脚上著锦袜。李叹息良久，方埋之，归店。取猎犬噬其子，子略不惊怕，便将入都，寄亲人家养之。输纳毕，复还东京，婚于萧氏。萧氏常呼李为野狐婿，李初无以答。一日晚，李与萧携手与归本房狎戏，复言其事。忽闻堂前有人声，李问：“阿谁夜来？”答曰：“君岂不识郑四娘耶！”李素所钟念，闻其言，遽欣然跃起，问：“鬼乎人乎？”答云：“身即鬼也。”欲近之而不能。四娘因谓李：“人神道殊，贤夫人何至数相谩骂且所生之子远寄人家，其人皆言狐生，不给衣食，岂不念乎！宜早为抚育，九泉无恨也。若夫人云云相侮，又小儿不收，必将为君之患。”言毕不见，萧遂不复敢说其事。唐天宝末，子年十余，甚无恙。