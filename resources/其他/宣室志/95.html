有商居士者，三河县人。年七岁，能通佛氏书。里人异之。后庐于三河县西田中，有佛书数百编，手卷目阅，未尝废一日。従而师者百辈。往往独游城邑，偕其行者，闻居士每运支体，垅然若戛玉之音，听者奇之。或曰：“居士之骨，真锁骨也。夫锁骨运络如蔓，故动摇之，体则有清越之声，固其然矣。昔闻佛氏书言，佛身有舍利骨，菩萨之身有锁骨。今商居士者，岂非菩萨乎然荤俗之人，固不可辨也。”居士后年九十余，一日，汤沐，具冠带，悉召门弟子会食，因告之曰：“吾年九十矣，今旦暮且死，汝当以火烬吾尸。慎无逆吾旨。”门弟子泣曰：“谨听命。”是夕，坐而卒。后三日，门弟子焚居士于野。及视其骨，果锁骨也。支体连贯，若纫缀之状，风一拂，则纤韵徐引。于是里人竟施金钱，建一塔，以居士锁骨瘗于塔中。