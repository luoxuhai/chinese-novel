宝应中，有李氏子，亡其名，家于洛阳。其世以不好杀，故家未尝畜猫，所以宥鼠之死也。迨其孙，亦能世祖父意。常一日，李氏大集其亲友，会食于堂。既坐，而门外有数百鼠，俱人立，以前足相鼓，如甚喜状。家僮惊异，告于李氏。李氏亲友乃空其堂而纵观。人去且尽，堂忽摧圯，其家无一伤者。堂既摧，群鼠亦去。悲乎！鼠固微物也，尚能识恩而知报，况人乎如是则施恩者宜广其恩，而报恩者亦宜力其报。有不顾者，当视此以愧。