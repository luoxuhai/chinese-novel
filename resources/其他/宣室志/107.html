元和中，博陵崔者，自汝郑来，侨居长安延福里。常一日读书牖下，忽见一童，长不尽尺，露发，衣黄，自北垣下趋至榻前，且谓曰：“幸寄君砚席，可乎？”不应。又曰：“我尚壮，愿备指使，何见拒之深耶！”又不顾。已而上榻，跃然拱立良久，于袖中出一小幅文书致前，乃诗也，细字如粟，历然可辨。诗曰：<br><br>“昔荷蒙恬惠，寻遭仲叔投。<br><br>夫君不指使，何处觅银钩”。览讫，笑而谓曰：“既愿相従，无乃后悔耶！”其僮又出一诗，投于几上，诗曰：<br><br>“学问従君有，诗书自我传。<br><br>须知王逸少，名价动千年。”又曰：“吾无逸少之艺，虽得汝，安所用”。俄而又投一篇曰：<br><br>“能令音信通千里，解致龙蛇运八行。<br><br>惆怅江生不相赏，应缘自负好文章。”戏曰：“恨汝非五色者。”其僮笑而下榻，遂趋北垣，入一穴中。即命仆发其下，得一管文笔。因取书，锋锐如新，用之月余，亦无他怪。