唐相国王公缙，大历中与元载同执政事。常因入朝，天尚早，坐于烛下。其榻前有囊，公遂命侍童取之，侍童挈以进，觉其重不可举。公启视之，忽有一鼠长尺余，质甚丰白，囊中跃出。公大惧，顾谓其子曰：“我以不才缪居卿相，无德而贵，常惧有意外之咎。今异物接于手足，岂非祸之将萌耶！”后数日，果得罪，贬为缙云守。