长庆初，洛阳利俗坊有民行车数辆，将出长夏门。有一人负布囊，求寄囊于车中，且戒勿妄开。因返入利俗坊，才入，有哭声。受寄者因发囊视之。其口结以生绠，内有一物，其状如牛胞，及黑绳长数尺。民惊，遽敛结之。有顷，其人亦复，曰：“我足痛，欲憩君车中行数里，可乎？”民知其异，乃许之。其人登车，览囊不悦，顾谓民曰：“君何无信？”民谢之。又曰：“我非人，冥司俾予录五百人，明历陕、虢、晋、绛，及至此，人多虫，唯得二十五人耳。今须往徐泗。”又曰：“君晓予言‘虫’乎患赤疮即虫耳。”车行二里，遂辞：“有程，不可久留。君有寿，不复忧矣。”忽负囊下车，失所在。某年夏，诸州人多患赤疮，亦有死者。