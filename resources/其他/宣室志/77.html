武陵郡有浮屠祠，其高数百寻，下瞰大江。每江水泛扬，则浮屠势若摇动。故里人无敢登其上者。有贾人朱岘，家极赡，有一女，无何失所在。其家寻之，仅旬余，莫穷其适。一日，天雨霁，郡民望见浮屠之颠若有人立者，隐然纹缬衣，郡民且以为他怪。岘闻之，即往观焉。望其衣装，甚类其女。即命人登其上取之，果见女也。岘惊讯其事，女曰：“某向者独处，有夜叉，长丈余，甚诡异，自屋上跃而下，入某之室，谓某曰：‘无惧我也。’即揽衣驰去，至浮屠上。既而兀兀然，若甚醉者。凡数日方稍寤，因惧且甚。其夜叉率以将晓则下浮屠，行里中取食饮某。一日，夜叉方去，某下视之，见其行里中，会遇一白衣。夜叉见，辟易退远百步，不敢窃视。及暮归，某因诘之：‘何为惧白衣者乎’夜叉曰：‘向者白衣自小不食太牢，故我不得近也。’某问何故，夜叉曰：‘牛者，所以耕田畴，为生人之本。人不食某肉，则上帝佑之。故我不得而近也。’某默念曰：‘吾人也，去父母与异类为伍，可不悲乎’明日，夜叉去，而祝曰：‘某愿不以太牢为食。’凡三祝，其夜叉忽自郡中来至浮屠下，望某而语曰：‘何为有异志而弃我乎使我终不得近子矣。従此别去。’词毕，即东向走，而竟不知其所往。某喜甚，由浮屠中得以归。”