临淮郡有馆亭，滨泅水上。亭有大木，周数十栱，突然劲拔，阴合百步。往往有甚风迅雷，夕发其中。人望见亭有二光，对而上下，赫然若电。风既息，其光亦闭。开元中，有韦子春，以勇力闻。会子春客于临淮，有人语其事者。子春曰：“吾能伺之。”于是挈衣橐止于亭中以伺焉。后一夕，遂有大风雷震于地，亭屋摇撼，果见二光照跃亭宇。子春乃敛衣而下，忽觉有物蟠绕其身，冷如冰冻，束不可解。回视见二光在其身后。子春即奋身挥臂，◆然有声，其缚亦解。遂归亭中。未几而风雨霁，闻亭中腥若鲍肆，明日视之，见一巨蛇中断而毙，血遍其地。里人相与来观，谓子春且死矣，乃见之大惊。自是其亭无风雷患。