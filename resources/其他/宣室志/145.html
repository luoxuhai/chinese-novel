薛嵩镇魏时，邺郡人有好育鹰隼者。一日，有人持鹰来，告于邺人，人遂市之。其鹰甚神俊，邺人家所育鹰隼极多，皆莫能比，常臂以玩不去手。后有东夷人见者，请以缯百余段为直。曰：“吾方念此不知其所用。”其人曰：“此海鹞也，善辟蛟螭患，君宜于邺城南放之，可以见其用矣。”先是，邺城南陂蛟常为人患，郡民苦之有年矣。邺人遂持往。海鹞忽投陂水中，顷之乃出，得一小蛟。既出，食之且尽。自是邺民免其患。有告于嵩，乃命邺人讯其事，邺人遂以海鹞献焉。