冯翊之属县夏阳，据大河。县东有池馆，当太华、中条，烟霭岚霏，昏旦在望。又有瀵泉穴其南，泉水清澈，毫缕无隐。太和中，有赵生者，尉于夏阳。尝一夕雨霁，赵生与友数辈，联步望月于瀵泉之上。忽见一人，貌甚黑，被绿袍，自水中流沿泳久之，吟曰：“夜月明皎皎，绿波空悠悠。”赵生方惊，其人忽回望水滨，若有所惧，遂入水，惟露其首。有顷亦没。赵生明日又至泉所，是岸傍数十步，有神祠，表其门曰：“瀵水神。”赵生因入庙，见神坐之左右，抟埴为偶人。被禄袍者，视其貌，若前时所见水中人也。赵生曰：“此瀵壤也，尚能惑众，非怪而何？”将用刬其庙。有县吏曰：“此神庙，且能以风雨助生植。苟若毁其屋，适足为邑人之患。”于是不果隳。