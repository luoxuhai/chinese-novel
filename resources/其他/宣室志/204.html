东洛有故宅，其堂奥轩级甚宏特，然居者多暴死，是以空而键之且久。故右散骑常侍万阳卢虔，贞元中，为御史分察东台，常欲贸其宅而止焉。或曰：“此宅有怪，不可居。”虔曰：“吾自能弭之。”<br><br>后一夕，虔与従吏同寝其堂，命仆使尽止于门外。従吏勇悍善射，于是执弓矢坐前轩下。夜将深，闻有叩门者，従吏即问之，应声曰：“柳将军遣奉书于卢侍御。”虔不应。已而投一幅书轩下，字似濡笔而书者，点画纤然。虔命従吏视，其字云：“吾家于此有年矣。堂奥轩级，皆吾之居也；门神户灵，皆吾之隶也。而君突入吾舍，岂其理耶！假令君有舍，吾入之可乎既不惧吾，宁不愧于心耶君速去，匆招败亡之辱。”读既毕，其书飘然四散，若飞烬之状。俄又闻有言者：“柳将军愿见卢御史。”已而有大厉至，身长数十寻，立庭，手执一瓢。其従吏即引满而发，中所执。其厉遂退，委其瓢。久之又来，俯轩而立，挽其首且窥焉，貌甚异。従吏又射之，中其胸。厉惊，若有惧，遂东向而去。<br><br>至明，虔命穷其迹，至宅东隙地，见柳高百余尺，有一矢贯其上，所谓柳将军也。虔伐其薪。自此其宅居者无恙。后岁余，因重构堂室，于屋瓦下得一瓢，长约丈余，有矢贯其柄，即将军所执之瓢也。