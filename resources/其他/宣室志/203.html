河东衙将郄元位者，太和初常奉使京辇。行至沙苑，会日暮。见一人，长丈余，衣紫佩金，容状丰伟，御白马，其马亦高丈余，导従近十辈，形状非常，执弧矢，自南来。元位甚惊异，立马避之。宰人忽举鞭西指，若有所见，其导従辈俱随指而望。元位亦西望，寂然无睹。及回视之，皆不见矣。元位瘁然汗发，髀战心怵，不觉堕马。因病热，肩舆以归。旬余方愈。时河东连帅司空李愿卒。