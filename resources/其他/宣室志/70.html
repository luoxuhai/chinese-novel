唐元和初，有长乐冯生者，家于吴，以明经调选于天官氏，是岁，见黜于有司，因侨居长安中。有老僧鉴其名者，一日来诣生，谓生：“汝，吾姓也。”因相与往来，近岁余。及冯尉于东越，既治装，鉴师负笈来，告去。冯问曰：“师去安所诣乎？”鉴师曰：“我庐于灵岩寺之西庑下且久，其后游长安中，至今十年矣，幸得与子相遇。今将归故居，故来告别。然吾子尉于东越，道出灵岩寺下，当宜一访我也。”生诺曰：“谨受教。”后数月，冯生自长安之任，至灵岩寺门，立马望曰：“岂非鉴师所居寺乎？”即入而诣焉。时有一僧在庭，生问曰：“不知鉴师庐安在吾将诣之。”僧曰：“吾曹数辈，独无鉴其名者。”生始疑异，默而计曰：“鉴师信士，岂欺我耶！”于是独游寺庭，行至西庑下，忽见有群僧画像，其一人，状同鉴师，生大惊曰：“鉴师果异人也，且能神降于我。”因慨然泣下者久之。视其题曰：“冯氏子，吴郡人也。年十岁学浮图法，以道行闻。卒年七十八。”冯阅其题，益异之。