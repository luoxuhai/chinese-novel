卫先生大经，解梁人，以文学闻。不狎俗，常闭门绝人事。生而敏悟。周知天文历象，穷冥索玄，后以寿终，墓于解梁之野。开元中大水，姜师度奉诏凿无碱河以溉盐田，刬室庐、溃丘墓甚多，解梁人皆病之。既至卫先生墓前，发基地，得一石刻字为铭，盖先生之词也。曰：“姜师度更移向南三五步。”工人得之，以状言之于师度。师度异其事，叹咏久之。顾谓僚吏曰：“卫先生真奇士也。”即命工人迁其河，远先生之墓数十步。