天宝中，无畏师在洛。是时有巨蛇，状甚异，高丈余，围五十尺，魁魁若盘绕，出于山下，洛民咸见之。于是无畏曰：“后此蛇决水潴洛城。”即说佛书义甚精。蛇至夕则驾风露来，若倾听状。无畏乃责之曰：“尔蛇也，营居深山中固安，其所何为，将欲肆毒于世即速去，无患生人。”其蛇闻之，遂俯于地，若有惭色，须臾而死焉。其后禄山据洛阳，尽毁宫庙，果无畏所谓决洛水潴城之应。