汝南周氏子，吴郡人也，亡其名，家于昆山县。元和中，以明经上第。调选，得尉昆山。既之官，未至邑数十里，舍于逆旅中。夜梦一丈夫，衣白，仪状甚秀，而血濡衣襟，若伤其臆者。既拜而泣，谓周生曰：“吾家于林泉者也。以不尚尘俗，故得安其所，有年矣。今以偶行田野间，不幸值君之家僮，有系吾者。吾本逸人也，既为所系，心甚不乐。又纵狂犬噬吾臆，不胜其愤。愿君子悯而宥之。不然，则死在朝夕矣。”周生曰：“谨受教，不敢忘。”言讫忽寤，心窃异之。明日，至其家。是夕，又梦白衣来，曰：“吾前以事诉君，幸君怜而诺之，然今尚为所系。顾君不易仁人之心，疾为我解其缚，使不为君家囚，幸矣。”周即问曰：“然则尔之名氏可得闻乎？”其人曰：“我，鸟也。”言已遂去。又明日，周生乃以梦语家僮，且以事讯之。乃家人因适野，遂获一鹅，乃笼归。前夕，有犬伤其臆。周生即命放之。是夕，又梦白衣人辞谢而去。