太原王坤，大中四年春为国子博士。有婢轻云，卒数年矣。一夕，忽梦轻云至榻前，坤甚惧，起而讯之。轻云曰：“某自不为人数年矣，尝念平生时，若系而不忘解也。今夕得奉左右，亦幸会耳。”坤懵然若醉，不寤为鬼也。轻云即引坤出门，门已扃钥，隙中导坤而过，曾无碍。行至衢中，步月徘徊久之。坤忽饥，语于轻云，轻云曰：“里中人有与郎善者乎可以诣而求食也。”坤素与太学博士石贯善，又同里居，坤因与偕行至贯门，而门已键闭。轻云叩之，有顷，阍者启扉曰：“向闻扣门，今寂无睹，何也？”因阖扉。轻云又扣之。如是者三。阍者怒曰：“厉鬼安得辄扣吾门！”且唾且骂之。轻白坤云：“石生已寝，固不可诣矣。愿郎更诣他所。”时有国子监小吏，亦同里，每出，常经其门，吏与主月俸及条报除授，坤甚委信之。因与俱至其家，方见启扉，有一人持水缶，注于衢中。轻云曰：“可偕入。”既入，见小吏与数人会食。初，坤立于庭，以为小吏必降阶迎拜，既而小吏不礼。俄见一婢捧汤饼登阶，轻云即殴婢背，遽仆于阶，汤饼尽覆。小吏与妻奴俱起，惊曰：“中恶。”即急召巫者。巫曰：“有一人朱绂银印，立于庭前。”因祭之。坤与轻云俱就坐，食已而偕去。女巫送至门，焚纸钱于门侧。轻云谓坤曰：“郎可偕某而行。”坤即随出里中，望启夏而去。至郊野数十里，见一墓，轻云曰：“此妾所居，郎可随而入焉。”坤即挽首曲躬而入，墓口曛黑不可辨。忽悸然惊寤，背汗股怵。时天已晓，心恶其梦，不敢语于人。是日，因召石贯，既坐，贯曰：“昨夕有鬼扣吾门者三，遣视之，寂无所睹。”至晓，过小吏，则有焚纸钱迹，即立召小吏讯其事。小吏曰：“某昨夕方会食，忽有婢中恶，巫云‘鬼为崇’。由是设祭于庭，焚纸于此！”尽与坤梦同。坤益惧，因告妻孥。是岁冬，果卒。