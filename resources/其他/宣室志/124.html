陈蔡间有民竹季贞，卒十余年矣。后里人赵子和亦卒，数日忽寤，即起驰出门。其妻子惊，前讯之，子和曰：“我，竹季贞也，安识汝今将归吾家。”既而语音非子和矣。妻子遂随之。至季贞家，见子和来，以为狂疾，骂而逐之。子和曰：“我，竹季贞，卒十一年，今乃归。何拒我耶！”其家聆其语，果季贞也；验其事，又季贞也。妻子俱骇异。诘之，季贞曰：“我自去人世，迨今具一纪，居冥途中，思还省妻孥，不一日忘。然冥间每三十年即一逝者再生，使言罪福。昨者吾所请案据，得以名闻冥官，愿为再生者。既而冥官谓我曰：‘汝宅舍坏久矣，如何’案据白曰：‘季贞同里赵子和者，卒数日，愿假其尸与季贞之魂。’冥官许之，即遣使送我于赵氏之舍，我故得归。”因话平昔事，历然可听。妻子方信而纳之。自是季贞不食酒肉，衣短粗衣，行乞陈、蔡、汝、郑间，缗帛随以修佛施贫饿者，不一还家，至今尚存。