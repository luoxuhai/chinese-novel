唐长庆中，兰陵萧氏子，以胆勇称。客游湘楚，至长沙郡，舍于仰山寺。是夕，独处撤烛，忽暴雷震荡檐宇，久而不止。俄闻西垣下窣窣有声，萧恃膂力，曾不之畏，榻前有巨捶，持至垣下，俯而扑焉。一举而中，有声甚厉，若呼吟者。因连扑数十，声遂绝，风雨亦霁。萧喜曰：“怪且死矣。”迨晓，西垣下睹一鬼极异：身尽青，伛而庳，有金斧木楔，以麻缕结其体焉，瞬而喘，若甚困状。于是具告寺僧观之。或曰：“此雷鬼也，盖上帝之使耳。子何为侮于上帝，祸且及矣。”里中人具牲酒祀之。俄而云气曛晦，自室中发，出户升天，鬼亦従去，既而雷声又兴，仅数食顷方息。萧气益锐，里中人皆以壮士名焉。