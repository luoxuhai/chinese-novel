灵石县南尝夜中妖怪，由是里中人无敢夜经其地者。元和年，董叔经为河西守，时有彭城刘皂，假孝义尉。皂顷尝以书忏董叔，怒甚，遂弃职。入汾水关，夜至灵石南，逢一人立于路旁，其状绝异。皂马惊而坠，久之乃起。其路旁立者即解皂衣袍而自衣之。皂以为劫，不敢拒。既而西走，近十余里，至逆旅，因言其事。逆旅人曰：“邑南夜中有妖怪，固非贼尔。”明日，有自县南来者，谓皂曰：“县南野中有蓬蔓，状类人，披一青袍，不亦异乎？”皂往视之，果己之袍也。里中人始悟为妖者乃蓬蔓耳。由是尽焚，其妖遂绝。