东平吕生，鲁国人，家于郑。其妻黄氏，病将死，告于姑曰：“妾病且死。然闻人死当为鬼，妾常恨人鬼不相通，使存者益哀。今姑念妾深，妾死，必能以梦告于姑矣。”及其死，姑梦见黄氏来，泣而言曰：“妾平生时无状，今为异类，生于郑之东野丛木中，黰其翼、嗷其鸣者，当是也。后七日，当来谒姑。愿姑念平生时，无以异类见阻。”言讫，遂去。后七日，果一鸟自东来，至吕氏家，止于庭树，哀鸣久之。其姑泣而言曰：“果吾之梦矣。汝无昧平素，直来吾之居也。”其鸟即飞入堂中，回翔哀唳，仅食顷，方东向而去。