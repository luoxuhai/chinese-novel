云朔之间尝大旱。时暑亦甚，里人病热者以千数。有氓陈翁者，因独行田间，忽逢一人，仪状甚异，擐金甲，左右佩弧矢，执长剑，御良马，朱缨金佩，光采华焕，鞭马疾驰。适遇陈翁，因驻马而语曰：“汝非里中人乎？”翁曰：“某农人，家于此已有年矣。”神人曰：“我，天使。上帝以汝里中人俱病热，岂独骄阳之所为乎且有厉鬼在君邑中，故邑人多病。上命我逐之。”已而不见。陈翁即以其事白于里人。自是云朔之间病热皆愈。