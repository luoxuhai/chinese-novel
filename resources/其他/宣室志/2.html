大和中，有従事江夏者，其官舍尝有怪异。每夕见一巨人，身尽黑，甚光，见之即悸而病死。后有许元长者，善视鬼。従事命元长以符术考召。后一夕，元长坐于堂西轩下，巨人忽至，元长出一符飞之，中其臂，剨然有声，遂堕于地。巨人即去。元长视其堕臂，乃一枯木枝。至明日，有家童谓元长曰：“堂之东隅有枯树焉。先生符今在其上。”即往视之。其树有枝稍折者，果巨人所断臂也。即伐而焚之。宅遂无怪。