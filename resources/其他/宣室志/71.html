开元中，杨慎矜为御史中丞。一日，将入朝，家童开其外门。既启锁，其门噤不可解。慎矜且惊且异。洎天将晓，其导従吏自外见慎矜门有夜叉，长丈余，状极异，立于宇下，以左右手噤其门，火吻电眸，盼顾左右。従吏见之，惧惊怵四去。久而衢中舆马人物稍多，其夜叉方南向而去。行者见之，咸辟易仆地。慎矜闻其事，惧甚。后月余，遂为李林甫所诬，弟兄皆诛死。