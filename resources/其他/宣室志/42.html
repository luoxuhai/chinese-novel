吴郡任生者，善视鬼，庐于洞庭山。貌常若童儿，吴楚之俗，莫能究其甲子。宝历中，有前昆山尉杨氏子侨居吴郡。常一日，里中三数辈相与泛舟，俱游虎丘寺。时任生在舟中，且语及鬼神事。杨生曰：“人鬼殊迹，故鬼卒不可见矣。”任生笑曰：“鬼甚多，人不能识耳，我独识之。”然顾一妇人，衣青衣，拥竖儿，步于岸。生指语曰：“此鬼也。其拥者，乃婴儿之生魂耳。”杨曰：“然则何以辨其鬼耶！”生曰：“君第观我与语。”即厉声呼曰：“尔，鬼也，窃生人之子乎？”其妇人闻而惊慑，遂疾回去，步未十数，遽亡见矣。杨生且叹且异。及晚还，去郭数里，岸傍一家陈筵席，有女巫鼓舞于其左，乃醮神也。杨生与任生俱问之。巫曰：“今日里中人有婴儿暴卒，今则寤矣，故设筵以谢。”遂命出婴儿以视，则真妇人所拥者。诸客惊叹之，谢任生曰：“先生真道术者，吾不得而知也。”