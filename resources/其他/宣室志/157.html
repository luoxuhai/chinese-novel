黑山之阴有李卫公庙。宝历中，张惟清都护单于，其従事卢立尝梦一人，颀长黑衣，告立曰：“吾居于卫公庙且久矣，子幸迁我于军城中。”已而遂去。及晓，立不谕，即入白于惟清曰：“卫公于国有大勋，今庙宇隳残，飘濡且甚，愿新其土木之制。”惟清喜而可其语。先是单于府以惟清有美化，状其政绩，请护军骆忠表闻于上。有诏命中书舍人高公釴文其事，刻于碑。诏既至而未有碑石，惟清方命使采石于云中郡，未还。及修卫公庙，铲其西，得一石，方而长，其下有刻出“张”字，历然可辨。工人持以献惟清。惟清喜曰：“天赐吾之碑石。”即召従事视之。立且惊且异，因起贺而白前梦。于是以石为碑，刻高公之文焉。