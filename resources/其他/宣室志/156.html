娄师德布衣时，常因沉疾，梦一人，衣紫，来榻前再拜曰：“君之疾且间矣，幸与某偕去。”却引公出。忽觉力甚捷，自谓疾愈。行路数里，见有廨署，左右吏卒，朱门甚高，曰：“地府院。”惊曰：“何地府院而在人间乎？”紫衣者对曰：“冥道固与人接迹。世人又安得而知之？”公入其院，吏卒辟易四退。见一空室曰“司命署”。问：“职何如？”对曰：“主世人禄命之籍也。”公因窃视之，有书数千幅在几上，傍有绿衣者，称为按掾。公命出己之籍，按取一轴以进，公阅之，书己名，载其禄位年月，周历清贯，出入台辅，寿至八十有五。鉴之喜，谓按掾曰：“某一布衣耳，无饥冻足矣。又安敢有他望乎？”言未毕，忽有一声沿空而下，震砌檐宇。按掾惊曰：“天鼓且动，君宜疾归，不可留矣。”闻其声，遂惊悟，始为梦游耳。时天已曙，其所居东邻有佛寺，击晓钟，盖按掾所谓天鼓者也。是日，疾亦间焉。后入仕，历官咸如所载者。及为西凉帅，一日，见黄衣使者至阁前曰：“冥途小吏，奉命请公。”公曰：“吾尝见司命之籍，纪吾之位，当至上台，寿凡八十有五，何为遽见命耶！”黄衣人曰：“公任某官时，尝误杀无辜人，位与寿为主吏所降，今则穷矣。”言讫忽亡所见。自是卧疾，三日乃薨也。