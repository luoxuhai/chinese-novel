右常侍杨潜，尝自尚书郎出刺西河郡。时属县平遥，有乡吏张汶者，无疾暴卒，数日而寤。初汶见亡兄来诣其门，汶甚惊，因谓曰：“吾兄非鬼耶何为而来？”兄泣曰：“我自去人间，常常属念亲友，若瞽不得忘视也。思平生欢，岂可得乎今冥官使我，得归而省汝。”汉曰：“冥官为谁？”曰：“地府之官，权位甚尊。吾今为其吏，往往奉使至里中，比以幽明异路，不可诣汝之门。今冥官召汝，汝可疾赴。”汶惧，辞之不可。牵汶袂而去。行十数里，路曛黑不可辨，但闻车马驰逐，人物喧语，亦闻其妻子兄弟呼者哭者，皆曰：“且议丧具。”汶但与兄俱进，莫知道途之几何。因自念：“我今死矣，然常闻人死，当尽见亲友之殁者，今我即呼之，安知其不可哉？”汶有表弟武季伦者，卒且数年，与汶善，即呼之，果闻季伦应曰：“诺。”既而俱悲泣，汶因谓曰：“今弟之居，为何所也何为曛黑如是？”季伦曰：“冥途幽晦，无日月之光故也。”又曰：“恨不可尽，今将去矣。”汶曰：“今何往？”季伦曰：“吾平生时，积罪万状，自委身冥途，日以戮辱。向闻兄之语，故来与兄言，今不可留。”又悲泣久之，遂别。呼亲族中亡殁者数十，咸如季伦应呼而至，多言身被涂炭，词甚凄咽。汶虽前去，亦不知将止何所，但常闻妻子兄弟号哭及语音，历然在左右，因遍呼其名，则如不闻焉。久之，有一人厉呼曰：“平遥县吏张汶。”汶既应曰：“诺。”又有一人责怒汶，问平生之过有几。汶固拒之，于是命案掾出汶之籍。顷闻案掾称曰：“张汶未死，愿遣之。”冥官怒曰：“汶未当死，何召之？”掾曰：“张汶兄今为此吏，向者许久处冥途，为役且甚，请以弟代，虽未允其请，今自召至此。”冥官怒其兄曰：“何为自召生人，不顾吾法。”即命囚之，而遣汶归。汶谢而出。遂独行，以道路曛晦，惶惑且甚。俄顷，忽见一烛在数十里外，光影极微，汶喜曰：“此烛将非人居乎？”驰走，望影而去。可行百余里，方觉其影稍近，迫而就之，乃见己身偃卧于榻，其室有烛，果汶见者。自是寤。汶即以冥中所闻妻子兄弟号哭及议丧具，讯其家，无一异者。