元和初，有进士陆乔者，好为歌诗，人颇称之。家于丹阳，所居有台沼，号为胜境。乔家富而好客。一夕，风月晴莹，有扣门者，出视之，见一丈夫，衣冠甚伟，仪状秀逸。乔延入，与生谈议，朗畅出于意表。乔重之，以为人无及者。因请其名氏，曰：“我，沈约也。闻君善诗，故来候耳。”乔惊起曰：“某一贱士，不意君之见临也。愿得少留，以侍谈笑。”既而命酒，约曰：“吾平生不饮酒，非阻君也。”又谓乔曰：“吾友人范仆射云，子知之乎？”乔对曰：“某常读《梁史》，熟范公之名久矣。”约曰：“吾将邀之。”乔曰：“幸甚。”约乃命侍者邀范仆射。顷之，云至，乔即拜，延坐，云谓约曰：“休文安得而至是耶！”约曰：“吾慕主人能诗，且好宾客，步月至此，遂相谈谑久之。”约呼左右曰：“往召青箱来。”俄有一儿至，年可十岁余，风貌明秀。约指谓乔曰：“此吾爱子也。少聪敏，好读书。吾甚怜之，因以青箱名焉，欲使传吾学也。不幸先吾逝，今令谒君。”即命其子拜乔。又曰：“此子亦好为诗，近従吾与仆射同过台城，因命为感旧，援笔立成，甚有可观。”即讽之曰：“六代旧江川，兴亡几百年。<br><br>繁华今寂寞，朝市昔喧阗。<br>夜月琉璃水，春风卵色天。<br><br>伤时与怀古，垂泪国门前。”乔叹赏久之。因问约曰：“某常览昭明所集之《选》，见其编录诗句，皆不拘音律，谓之‘齐梁体。’自唐朝沈佺期、宋之问方好为律诗。青箱之诗，乃效今体，何哉？”约曰：“今日为之，而为今体。亦何讶乎？”云又谓约曰：“昔我与君及玄晖、彦升俱游于竟陵之门，日夕笑语卢博，此时之欢，不可追矣。及萧公禅代，吾与君俱为佐命之臣，虽位甚崇，恩愈厚，而心常忧惕，无曩日之欢矣。诸葛长民有言：‘贫贱常思富贵，富贵又践危机。’此言不虚哉？”约亦吁嗟久之。又叹曰：“自梁及今，四百年矣。江山风月，不异当时，但人物潜换耳。能不悲乎！”既而谓云曰：“吾为蔡公郢州记室，常梦一人告我曰：‘吾君后当至端揆，然终不及台司’。及吾为仆射尚书令，论者颇以此见许，而终不得。乃知人事无非命也。”时夜已分，云谓约曰：“可归矣。”因相与去，谓乔曰：“此地当有兵起，不过二岁。”乔送至门，行未数步，俱亡所见。乔话于亲友。后岁余，李锜叛。又一年而乔卒。