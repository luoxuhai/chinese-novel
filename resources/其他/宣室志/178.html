唐御史杨询美居广陵郡。従子数人皆幼，始従师学。尝一夕，风雨雷电震耀，诸子俱出户望，且笑且詈曰：“我闻雷有鬼，不知鬼安在，愿得而杀之可乎？”既而雷声愈震，林木倾靡。忽一声轰然，若在于庑，诸子惊甚，即驰入户，负壁而立，不敢辄动。复闻雷声若大呵地吼，庐舍摇动，诸子益惧。近食顷，雷电方息，天月清霁，庭有大古槐，击拔其根而劈之。诸子觉两髀痛不可忍，具告询美，命家僮执烛视之，诸髀咸有赤文，横布十数，状类杖痕，似鬼雷之所为也。