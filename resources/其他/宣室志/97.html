吴郡张鋋，成都人，开元中，以卢溪尉罢秩。调选，不得补于有司，遂归蜀。行次巴西，会日暮，方促马前去，忽有一人自道左山迳中出，拜而请曰：“吾君闻客暮无所止，将欲奉邀，命以请，愿随某去。”鋋因问曰：“尔君为谁，岂非太守见召乎？”曰：“非也，乃巴西侯耳。”<br><br>鋋即随之，入山迳行约百步，望见朱门甚高，人物甚多，甲士环卫，虽侯伯家不如也。又数十步，乃至其所。使者止鋋于门曰：“愿先以白吾君，客当伺焉。”入久之而出，乃引鋋曰：“客且入矣。”鋋既入，见一人立于堂上，衣褐革之裘，貌极异，绮罗珠翠拥侍左右。鋋趋而拜，既拜，其人揖鋋升阶，谓鋋曰：“吾乃巴西侯也，居此数十年矣。适知君暮无所止，故辄奉邀，幸少留以尽欢。”鋋又拜以谢。已而命开筵置酒，其所玩用皆华丽珍具。<br><br>又令左右邀六雄将军、白额侯、沧浪君，又邀五豹将军、钜鹿侯、玄丘校尉。且传教曰：“今日贵客来，愿得尽欢宴，故命奉请。”使者唯而去。久之乃至，前有六人皆黑衣，赑然其状，曰“六雄将军”。巴西侯起而拜，六雄将军亦拜。又一人衣锦衣，戴白冠，貌甚狞，曰“白额侯”也。又起而拜，白额侯亦拜。又一人衣苍，其质魁岸，曰“沧浪君”也。巴西侯又拜，沧浪亦拜。又一人被斑文衣，似白额侯而稍小，曰“五豹将军”也。巴西又拜，五豹将军亦拜。又一人衣褐衣，首有三角，曰“钜鹿侯”也。巴西揖之。又一人衣黑，状类沧浪君，曰“玄丘校尉”也。巴西侯亦揖之。然后延坐。巴西南向坐，鋋北向，六雄、白额、沧浪处于东，五豹、钜鹿、玄丘处于西。既坐，行酒命乐，又美人十数，歌者舞者，丝竹既发，穷极其妙。<br><br>白额侯酒酣，顾谓鋋曰：“吾今夜尚食，君能为我致一饱耶！”鋋曰：“末卜君侯所以尚者，愿教之。”白额侯曰：“君之躯可以饱我腹，亦何贵他味乎？”鋋惧，悚然而退。巴西侯曰：“无此理，奈何宴席之上，有忤贵客耶！”白额侯笑曰：“吾之言乃戏耳，安有如是哉！固不然也。”<br><br>久之，有告洞玄先生在门，愿谒白事。言讫，有一人被黑衣，颈长而身甚广。其人拜，巴西侯揖之。与坐，且问曰：“何为而来乎？”对曰：“某善卜者也，知君将有甚忧，故辄奉白。”巴西侯曰：“所忧者何也？”曰：“席上人将有图君，今不除，后必为害。愿君详之。”巴西侯怒曰：“吾欢宴方洽，何处有怪焉？”命杀之。其人曰：“用吾言，皆得安。不用吾言，则吾死，君亦死。将若之何，虽有后悔，其可追乎？”巴西侯遂杀卜者，置于堂下。<br><br>时夜将半，众尽醉而皆卧于榻，鋋亦假寐焉。天将晓，忽悸而寤，见己身卧于大石龛中。其中设绣帷，旁列珠矶犀象。有一巨猿状如人，醉卧于地，盖所谓巴西侯也；又见巨熊卧于前者，盖所谓六雄将军也；又一虎顶白，亦卧于前，所谓白额侯也；又一狼，所谓沧浪君也；又有文豹，所谓五豹将军也；又一巨鹿，一狐，皆卧于前，盖所谓钜鹿侯、玄丘校尉也。而皆冥然若醉状。又一龟，形甚异，死于龛前，乃向所杀洞玄先生也。<br><br>鋋既见，大惊，即出山迳，驰告里中人。里人相集得百数，遂执弓挟矢入山中。至其处，其后猿忽惊而起，且曰：“不听洞玄先生言，今日果如是矣。”遂围其龛，尽杀之。其所陈器玩，莫非珍丽。乃具事以告太守。先是人有持真珠缯帛，涂至此者，俱无何而失，且有年矣。自后绝其患也。