唐元和中，武陵郡开元寺有僧惠照，貌衰体羸，好言人之休戚而皆中。性介独，不与群狎，常闭关自处，左右无侍童。每乞食于里人，里人有年八十余者云：“照师居此六十载，其容状无少异于昔时。但不知其甲子。”<br><br><br>后有陈广者，由孝廉科为武陵官。广好浮图氏，一日，因谒寺，尽访群僧。至惠照室，惠照见广，且悲且喜曰：“陈君何来之晚耶！”广愕然，自以为平生不识照，则谓曰：“未尝与师游，何见讶来之晚乎？”照曰：“此非立可尽言，当与子一夕静语耳。”广异之。后一日，仍诣照宿，因请其事。照乃曰：“我，刘氏子，彭城人，宋孝文帝之玄孙也。曾祖鄱阳王休业，祖士弘，并详于史氏。先人以文学自负，为齐竟陵王子良所知。子良招召贤俊文学之士，而先人预焉。后仕齐梁之间，为会稽令。吾生于梁普通七年夏五月，年三十方仕于陈，至宣帝时为卑官，不为人知。与吴兴沈彦文为诗酒之交。后长沙王叔坚与始兴王叔陵皆广聚宾客，大为声势，各恃权宠，有不平心。吾与彦文俱在长沙之门下。及叔陵被诛，吾与彦文惧长沙之不免，则祸且相及，因偕循去，隐于山林。因食橡栗，衣一短褐，虽寒暑不更。一日，老僧至吾所居，曰：‘子骨甚奇，当无疾耳。’彦文亦拜请其药，僧曰：‘子无刘君之寿，奈何虽饵吾药，亦无补耳。’遂告去。将别，又谓我曰：‘尘俗以名利相胜，竟何有哉唯释氏可以舍此矣。’吾敬佩其语，自是不知人事，凡十五年。又与彦文俱至建业。时陈氏已亡，宫阙尽废，台城牢落，荆榛蔽路，景阳结绮，空基尚存，衣冠文物，阒无所观。故老相遇，捧袂而泣曰；‘后主骄淫，为隋氏所灭，良可悲乎！’吾且泣不能已。又问后主及陈氏诸王，皆入长安，即与彦文挈一囊，乞食于路，以至关中。吾，长沙之故客也，恩遇甚厚，闻其迁于瓜州，则又径往就谒。长沙少长绮纨，而又早贵，虽流放之际，尚不事生业。时方与沈妃酣饮，吾与彦文再拜于前，长沙悲恸久之，洒泣而起，乃谓吾曰：‘一日家国沦亡，骨肉播迁，岂非天耶！’吾自是留瓜州。数年而长沙殂。又数年，彦文亦亡。吾因髡发为僧，遁迹会稽山佛寺，凡二十年，时已百岁矣。虽容状枯瘠，而筋力不衰，尚日行百里。因与一僧同至长安。时唐帝有天下，建号武德，凡六年矣。吾自此，或居京洛，或游江左，至于三蜀五岭，无不往焉。迨今二百九十年矣，虽烈寒盛暑未尝有微恙。贞元末，于此寺尝梦一丈夫，衣冠甚伟，视之，乃长沙王也。吾迎延坐话旧，伤感如平生。而谓吾曰：‘后十年，我之六世孙广当官于此郡。师其念之。’吾因问曰：‘王今何为’曰：‘冥官甚尊。’既而泣曰：‘师存，而我已六世矣。悲夫！’吾既觉，因纪君之名于经笥中。至去岁，凡十年，乃以君之名氏访于郡人，尚讶君之未至。昨因乞食里中，遇邑吏，访之，果得焉。及君之来，又依然长沙之貌。然自梦及今，十一年矣，故讶君之晚也。”已而悲惋，泣下数行。因出经笥示之。广乃再拜，原执履锡为门弟子。照曰：“君且去，翌日当再来。”广受教而还。明日，至其居，而照已遁去，莫知其适。时元和十一年。 <br><br>至大和初，广为巴州掾，于蜀道忽逢照，惊喜再拜曰：“愿弃官従吾师，为物外之游。”照许之。其夕偕舍于逆旅氏。天未晓，广起，而照已去矣。自是竟不知所往。然照自梁普通七年生，按《梁史》，普通七年，岁在丙午，至唐元和十年乙未，凡二百九十年，则与照言果符矣。愚常以梁、陈二史，校其所说，颇有同者，由是益信其不诬矣。