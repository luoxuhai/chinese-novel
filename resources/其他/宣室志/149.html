云花寺有圣画殿，长安中谓之七圣画。初，殿宇既制，寺僧召画工，将命施彩饰，会贵其直，不合寺僧祈酬，亦竟去。后数日，有二少年诣寺来谒曰：“某，善画者也。今闻此寺将命画工，某不敢利其价，愿输功，可乎？”寺僧欲先阅其迹，少年曰：“某弟兄凡七人，未尝画于长安中，宁有迹乎。”寺僧以为妄，稍难之。少年曰：“某既不纳师之直，苟不可师意，即命圬其壁，未为晚也。”寺僧利其无直，遂许之。后一日，七人果至。各挈采绘，将入其殿，且谓僧曰：“従此去七日，慎勿启吾之门，亦不劳饮食，盖以畏风日所侵铄也。可以泥锢吾门，无使有纤隙，不然，则不能施其妙矣。”僧従其语。如是凡六日，阒无有闻。僧相语曰：“此必他怪也。且不可果其约。”遂相与发其封。户既启，有七鸽翩翩望空飞去。其殿中采绘，俨若四隅，唯西北墉未尽其饰焉。后画工来见之，大惊曰：“真神妙之笔也。”于是无敢继其色者。