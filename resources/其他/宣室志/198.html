扶风县之西南，有三宝村。胡老相传云：“建村之时，有胡僧谓村人曰：‘此地有宝气，而今莫得之，其启发将自有时耳。’村人曰：‘是何宝也’曰：‘此交趾之宝，数有三焉。’故因以“三宝”名其村，盖识其事。<br><br>开成元年春，村中民夜梦一丈夫者，黑簪帻，被广袂之衣，腰佩长剑，仪状峻古，谓民曰：“吾尝仕东汉，当光武时，与飞将马公同征交趾，尝得南人之宝。其后马公遭谤，以为多掠南货，尽载以归。光武怒，将命索其家。吾惧且及祸，故埋于此地。”言未讫而寤。民即以所梦具告于邻伍中。<br><br>是岁仲夏夕，云月阴晦，有牧竖望见西京原下炯然有光，若曳练焉，久而不灭。牧竖惊，告其父，即驰往视之，其光愈甚。至明夕，亦然。于是里人数辈，夜寻其光，俯而观之，其光在土而出，若焰薪火。里人乃相与植榫以表之。其明日，携锸具，穷表之下，深约丈余，得一金龟，长二寸许，制度奇妙，代所未识。又得宝剑一，长二尺有四寸；又得古镜一，径一尺余。皆尘迹蒙然。里人得之，遂持以诣县。<br><br>时县令沛国刘随得之。发硎，其剑澹然若水波之色，虽利如切玉，无以加焉。其长二尺四寸者，盖古以八寸为尺，乃古三尺。其镜皆文迹繁会，有异兽环绕镜鼻，而年代绵邈，形理无缺。乃命磨莹，其清若上水之洁，真天下之奇宝也。县令刘君曰：“此为古之珍玩，宜归王府，可与天球、和璧，焜耀于上庠。”遂缄胶其事闻岐阳帅，愿表献天子。时陈君亦节度岐陇，得而爱之，因有其宝。由是人无知者。