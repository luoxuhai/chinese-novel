天宝初，有王薰者，居长安延寿里中。常一夕，有三数辈挈食会薰所居。既饭食，烛前忽有巨擘出烛影下，薰与诸友且惧，相与观之。其擘色黑，而有毛甚多。未几，影外有语曰：“君有会，不能一见呼耶愿得少肉置掌中。”薰莫测其由，即与之。其臂遂引去。少顷，又伸其臂曰：“幸君与我肉，今食且尽，愿君更赐之。”薰又置肉于掌中，已而又去。于是相与谋曰：“此必怪也。伺其再来，当断其臂。”顷之果来，拔剑斩之。臂既堕，其身亦远。俯而视之，乃一驴足，血流满地。明日，因以血踪寻之，直入里中民家。即以事问民，民曰：“家养一驴，且二十年矣。夜失一足，有似刃而断者焉。方骇之。”薰具言其事，即杀而食之。