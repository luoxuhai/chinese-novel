有御史韦君，尝従事江夏。后以奉使至京，既还，道次商于馆亭中。忽见亭柱有白蜘蛛曳而下，状甚微。韦君曰：“是人之患也。吾闻汝虽小，螫人，良药无及。”因以指杀焉。俄又有一白者下，如前所杀之。且观其上，有网为窟，韦乃命左右挈帚尽扫去，且曰：“为人患者，吾已除矣。”明日将去，因以手抚其柱，忽觉指痛不可忍之，乃是有一白蜘蛛螫其上。韦君惊，即拂去。俄遂肿延，不数日而尽一臂。由是肩舁至江夏。医药无及，竟以左臂溃为血，血尽而终。先是，韦君先夫人在江夏，梦一白衣人谓曰：“我弟兄三人，其二人为汝子所杀。吾告上帝，帝用悯其冤，且遂吾请。”言毕，夫人惊寤。甚异之，恶不能言。后旬余而韦君至，具得其状，方寤所梦，觉为梦日，果其馆亭时也。夫人泣曰：“其能久乎？”数日而韦君终矣。