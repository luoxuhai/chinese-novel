元和间，有郭翥者，当为鄂州武昌尉。与沛国刘执谦友善，二人每相语，常恨幽显不得通，约先没者当来告。后，执谦卒数月，翥居华阴，一夕独处，户外嗟吁，久而言曰：“闻郭君无恙。”翥聆其音，知执谦也。曰：“可一面也。”曰：“请去烛，当与子谈耳。”翥即彻烛，引其袂而入。与同榻，话旧历历然。又言冥途罪福甚明，不可欺。夜既分，翥忽觉有秽气发于左右，须臾不可受。即以手而扪之，其躯甚大，不类执谦。翥有膂力，知为他怪，因揽其袂，以身加之，牢不可动，掩鼻而卧。既而告去，翥佯与语留之。将晓，求去愈急，曰：“将曙矣，不遣我，祸且及子。”翥不答。顷之，遂不闻语。俄天晓，一胡人，长七尺余，如卒数日者。时当暑，秽不可近，即命弃去郊外。忽有里人数辈望见，疾来视之，惊曰：“果吾兄也。亡数日矣，昨夜忽失所在。”乃取尸而去。