宝历初，长沙有民王叟者，家贫，力田为业。一日耕于野，为蚯蚓螫其臂，痛楚甚。遂驰以归，其痛益不可忍，夜呻而晓，昼吟而夕，如是者凡旬余。有医者云：“此毒之甚者也。病之始，庶药有及。状且深矣，则吾不得而知也。”后数日，病益甚，忽闻臂有声，幽然而微，若蚯蚓者。又数日，其声益大，如合千万音，其痛亦随而多焉。是夕乃卒。