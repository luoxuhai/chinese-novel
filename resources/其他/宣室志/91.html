东都崇让里有李氏宅，里传云：“其宅非吉之地，固不可居。”李生既卒，其家尽徙居陆浑别墅，由是键其门且数年矣。开元中，有王长史者，亡其名。长史常为清显官，以使酒忤权贵，遂摈为长吏于吴越间。后退居洛中，因质李氏宅以家焉。长史素劲，闻其宅有不祥之名，且曰：“我命在天，不在宅。”即入而居。常独处堂之西宇下。后一夕，闻其哀啸之音，极清楚，若风籁焉。长史起而望之，见一人，衣黑衣，立于几上。长史严声叱之，其人即便举一足击长史肩，长史惧而退，其人亦去。长史因病疮，且甚。后旬余，方少愈。夜中又闻哀啸之音，家僮寻之，时见黑衣人在庭树上。长史有弟善射，于是命弓射之，一发遂中。其人嗥叫，跳上西庑屋瓦而去。明日寻其迹，皆无所见。岁秋，长史召工人重修马厩，因发重舍内，得一死猿，有矢贯胁。验其矢，果长史弟之矢也。方悟黑衣者乃猿尔。