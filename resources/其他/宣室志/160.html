唐柳州刺史河东柳宗元，常自省郎出为永州司马，途至荆门，舍驿亭中。是夕，梦一妇人，衣黄衣，再拜而泣曰：“某，家楚水者也。今不幸，死在朝夕，非君不能活之。傥获其生，不独戴恩而已，兼能假君禄，益君为将为相，且无难矣。幸明君子一图焉。”公谢而许之。既寤，嘿自异之。及再寐，又梦妇人且祈且谢，久而方去。明晨，有吏来，称荆帅命，将宴宗元。宗元既命驾，以天色尚早，因假寐焉。既而又梦妇人，颦然其容，忧惶不暇，顾谓宗元曰：“某之命，今若败缕之悬甚风，危危将断且飘矣。而君不能念其事之急耶幸疾为计。不尔，亦与败缕皆断矣。愿君子许之。”言已，又祈拜。既告去，心亦未悟焉，即俛而念曰：“吾一夕三梦妇人告我，辞甚恳。岂吾之吏有不平于人者耶抑将宴者以鱼为我膳耶得而活之，亦吾事也。”即命驾诣郡宴。既而以梦话荆帅，且召吏讯之。吏曰：“前一日，渔人网获一巨黄鳞鱼，将为膳，今已断其首。”宗元惊曰：“果其夕之梦。”遂命挈而投江中，然而其鱼已死矣。是夕，又梦妇人来，亡其首。宗元益异之。