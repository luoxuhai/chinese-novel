有崔君者，贞元中为河内守。崔君贪而刻。河内人苦之。常于佛寺中假佛像金凡数镒，而竞不酬直。僧以太守竟不敢言。未几，崔君卒于郡。是日，寺有牛产一犊。其犊顶上有白毛若缕，出文字曰崔某者。寺僧相与观之，且叹曰：“崔君常假此寺中佛像金，而竟不还。今日事，果何如哉？”崔君家闻之，即以他牛易其犊。既至，命剪去文字。已而便生。及至其家，虽豢以刍粟，卒不食。崔氏且以为异，竟归其寺焉。