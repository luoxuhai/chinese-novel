广陵有官舍，地步数百，制置宏丽，里中传其中为鬼所宅，故居之者一夕则暴死，锁闭累年矣。有御史崔某，职于广陵，至，开门曰：“妖不自作。我新居之，岂能为灾耶！”即白廉使而居焉。是夕微雨，崔君命仆者尽居他室，而独寝于堂中。惕然而寤，衣尽沾湿，即起，见己之卧榻在庭中。却寝，未食顷，其榻又迁于庭。如是者三。崔曰：“我谓天下无鬼，今则果有矣。”即具簪笏，命酒，沃而祝曰：“吾闻居此者多暴死。且人神殊道，当自安其居，岂害生人耶虽苟以形见、以声闻者，是其负冤郁而将有诉者，或将求一饭以祭者，则见于人，而人自惊悸而死，固非神灵害之也。吾甚愚，且无畏惮。若真有所诉，直为我言，可以副汝托，虽汤火不避。”沃而祝者三。俄闻空中有言曰：“君，人也；我，鬼也。诚不当以鬼干人，直将以深诚奉告。”崔曰：“但言之。”鬼曰：“我，女子也。女弟兄三人，俱未笄而殁，父母葬我于郡城之北久矣。其后府公于此峻城池，构城屋，工人伐我封内树且尽，又徙我于此堂之东北隅，羁魂不宁，无所栖托。不期今夕幸遇明君子，故我得以语其冤。傥君以仁心为我棺而葬于野，真恩之大者矣。”已而涕泣鸣咽，又曰：“我在此十年矣。前后所居者皆欲诉其事，自是居人惊悸而死。某儿女子，非有害于人也。”崔曰：“吾前言固如是矣。虽然，如何不见我耶！”鬼曰：“某鬼也，岂敢以幽晦之质而见君乎既诺我之请，虽处冥昧中，亦当感君子恩，岂可徒然而已。”言讫遂告去。明日，召工人，于堂东北隅发之，果得枯骸，葬于禅智寺隙地。里人皆祭之，谓之三女坟。自得其宅遂安。