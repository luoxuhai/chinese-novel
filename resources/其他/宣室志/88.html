有严师者，居于成都实历寺。唐开元十四年五月二十一日，于佛殿前轩燃长明灯，忽见一巨手在殿西轩，道严悸且甚，俯而不动。久之，忽闻空中语云：“无惧，无惧。吾善神也。且不敢害师之一毫，何俯而不动耶！”道严既闻，惧少解。因问曰：“檀越为何人匿其躯而见其手乎？”已而闻空中对曰：“天命我护佛寺之地，以世人好唾佛祠地，我即以背接之，受其唾。由是背有疮，渍吾肌且甚。愿以膏油傅其上，可乎？”道严遂以清油置巨手中，其手即引去。道严乃请曰：“吾今愿见檀越之形，使画工写于屋壁，且书其事以表之，冀世人无敢唾佛词之地者。”神曰：“吾貌甚陋，师见之，无得慓然耶！”道严曰：“檀越但见其身，勿我阻也。”见西轩下有一神，质甚异，丰首巨准，严目呀口，体状魁硕，长数丈。道严一见，背汗如沃。其神即隐去。于是具以神状告画工，命图于西轩之壁。