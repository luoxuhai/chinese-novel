汧阳郡有张女郎庙。上元中，有韦氏子容于汧阳，途至其庙，遂解鞍以憩。忽见庙宇中有二屐子在地上。生视之，乃结草成者，文理甚细，色白而制度极妙。韦生乃收贮于橐中，既而别去。及至郡，郡守舍韦生于馆亭中。是夕，生以所得屐致于前而寐。明日，已亡所在，莫穷其处。仅食顷，乃于馆亭瓦屋上得焉。仆者惊愕，告于韦生，生即命升屋而取之。既得，又致于前。明日，又失其所，复于瓦屋上得之。如是者三。韦生窃谓仆曰：“此其怪乎可潜伺之。”是夕，其仆乃窃于隙中伺之。夜将半，其屐忽化为白鸟，飞于屋上。韦生命取焚之，乃飞去。