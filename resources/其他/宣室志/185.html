郑邯，耕民也。天宝中，母病，人教令啖杏实可愈，其妻杨氏曰：“此非时之物，须劳苦以求之，冀上天哀悯而赐。子其佣耕侍疾，吾欲遍于邑里访之，庶比于解叔谦、丁公滕之感也。”乃至邻郡，易君子之衣而行。忽于道傍莽秽中见一杏实，悲喜，再拜取之，洁涤而归。奉其姑曰：“他郡有人悯其事，遗此一实。”姑喜食之，疾渐瘳。<br><br>明年夏，忽一日，雷风甚，动其屋庐，殷殷然不断，若在檐宇。里人惊慴，遁去者不可胜计。杨氏泣告其姑曰：“去冬以莽秽中杏实奉姑，绐为郡人所遗。令天将适妾以死，従此别矣。”乃伸臂立于庭，具诉其事。词未毕，忽有声苦发其庭者，云物阴晦，默不可辨。既而杨氏觉其臂若捧千金，重莫能举。久之开霁，乃视之，有二金龙长数尺，蟠绕其左右臂，龙顶上有字曰：“赐杨氏”。自是其家益丰，至为富室。