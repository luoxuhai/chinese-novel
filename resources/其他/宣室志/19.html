晋阳西有童子寺，在郊牧之外。贞元中，有邓珪者，寓居于寺。是岁秋，与朋友数辈会宿。既阖扉后，忽见一手自牖间入，其手色黄而瘦甚。众视之，惧怵然，独珪无所惧。反开其牖，闻有吟啸之声，珪不之怪。讯之曰：“汝为谁？”对曰：“吾隐居山谷有年矣。今夕纵风月之游，闻先生在此，故来奉谒。诚不当列先生之席，愿得坐牖下，听先生与客谈，足矣。”珪许之。既坐，与诸客谈笑极欢。久之告去，将行，谓珪曰：“明夕当再来，愿先生未见摈。”既去，珪与诸客议曰：“此必鬼也。不穷其迹，且将为患矣。”于是缉丝为缗数百寻，候其再来，必缚之。明夕果来，又以手出于牖间。珪即以缗系其臂，牢不可解。闻牖外问：“何罪而见缚，其议安在得无悔邪“遂引缗而去。至明日，珪与诸客俱穷其迹，至寺北百余步，有蒲桃一株，甚蕃茂，而缗系其枝。有叶类人手，果牖间所见者。遂命掘其根而焚之。