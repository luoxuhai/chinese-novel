　　潮州富人江翁，世居南安。一子名澄，小字蛮秀。潮州谓至极曰蛮，以澄韶秀，故字之。年十七，入郡庠。母家姓萧氏，有舅为部郎，殁已数年。妗母王氏，孀居，有一子一女。子六岁，女字倩儿，与澄同庚，艳丽区匹，缙绅之家，竟思委禽。王溺爱其女，择配甚苛，不能既就。澄龆龀时，与女同儿戏。及长，澄务举业，女事针黹，形迹遂相间隔。然每一谋面，澄一心向女，笑靥当迎；女一意注澄，星眸频掷。或王不在前，澄必百计与言，女亦罔拂其意，不吝应答。<br><br>　　一日，同在亲戚家赴汤饼会，女眷满房，饭后有入内更衣者，有匀面理鬓者，有行食院中探花者，扑蝶者，如厕者，惟女独立廊下。适澄自外来，向女索槟榔，女对以无有，澄不信，搜其两袖。方嬉笑间，王猝至，女急欲引避，王呼而止之曰：“儿与尔四哥幼小即在一处，且至亲，莫作小家相，无事回避也。”女含笑应之，澄曰：“妹索槟榔，甥误以豆蔻奉之。妹取之伤廉，故甥笑之。”王亦笑曰：“汝妹素喜食之，尔四哥药肆中，宁无此物？异日勒索百斤，不为多也。”女与澄皆笑，自此稍得亲近。澄或乘间入以游语，亦不甚愠，但作不解，渐至狎昵。<br><br>　　值王寿，澄随萧往祝，雨阻不得归。萧、王话旧，夜饮于室。澄与女坐明间，抹牙牌，赌拍臂为戏。女连负，索臂拍之，匿不肯，澄握其腕，揎其袖，用强出之，白如雪，滑如脂，润如藕，澄怜惜之，曰：“如此嫩且白者，忍拍之乎？”戏啮以齿。萧、王闻其嬉笑，呼问之，女绐曰：“四哥赌牌屡负，令其叩头，赖不肯跪耳。”萧、王咸笑曰：“十六七大儿女，尚作此小儿戏耶？”澄与女各笑而退。于是益无忌惮，狎亵无所不至，但无隙及乱耳。<br><br>　　女有婢名春兰者，娇媚慧黠，稍逊于女，女虑其惑澄，防闲甚密。兰怀怨，日伺其衅。会澄以事早见王，王尚未起，女方乱头立栏畔，吸烟看花，澄觑便求哺，女他顾不理，澄突前捧颈，强接其吻，不意为春兰所见，潜告王。王怒呼女至榻前，诘之，女不承，曰：“谁其见之？”王曰：“春兰亲见！无耻婢尚口辩耶？”女颈赤面，转背欲泪，骂春兰何故妄传飞语，兰含笑而跪曰：“无事，奴敢妄言耶？姑扶栏吃烟，四郎至，求哺良久，姑乃三哺之。无事，奴敢妄言耶？”女羞忿至极，掩面大恸。王召澄，澄已逸去矣。王虽爱女，而事关闺阃，殊深痛恨，不遽假以辞色。萧闻之，亦怒告江翁，挞澄数十，不许复至舅家。女恚甚，哭一日，不食。王气平，爱女之心复炽，密令他婢，私往劝慰，女皆不应，是夜竟投缳。王恸绝数四，悔恨无及，惟痛骂春兰多事而已。<br><br>　　既葬，澄旦夕追思，神昏形瘠，恒书空作“咄咄怪事”字。屡欲一往哭其墓，无由也。然澄之祖茔，与舅家茔相去仅里许。值中元节，父母皆以疾不往，命澄独往祭扫，因得至女墓，抚冢一尽其哀。是夕归宿其庐。约二更，群动尽息，风木悲鸣，明月满天，四顾清寂；虫声唧唧，絮绕荒阶；萤火星星，乱沾秋草。忆美人黄土，再见无期，欹枕睡床，泪下如雨。俄而星移汉转，竹影筛窗，恍惚间，闻门外弹指声，止而复作。披衣启扉，见一人当户立。视之，女也。惊喜出于非望，携之入室，并坐而泣。此言别恨，彼述离愁，哝哝者久之，始得相与绸缪。女欲澄假托读书，留居于此，澄曰：“此计不谐矣。双堂寝疾，且家有严师，居此无名，请别图之。”女颔焉，少间，女曰：“欲暂归家，一省老母，子能导我归乎？”澄曰：“其不可者有三：此去家四十余里，尽属山蹊，卿力弱足纤，断不能至，况乎夜行？此不可者一也；比至家，天且曙，日值中矣。卿生长闺中，足迹不出户庭，出则乘舆，今徒步而返，邻里所惊，此不可者二也；与卿偕行，嫌疑莫避，老父问罪，何以措辞？此不可者三也。有此三不可，卿其鉴之。”女曰：“用志不纷，乃凝于神。儿居此学步久，且思亲甚挚，君第携我行，三不可应不一犯。”澄不忍拂其意，乃扶之以行。甫出门，觉身体轻忽，飘飘然如落叶，因风不克自主，食顷即至舅家。径抵寝室，见王流涕而叹，方嘱家人：“明日可先将酒果香楮往，予后日当亲到倩姐坟头一奠也。”女停足户外不敢入，但掩泣而退，澄曰：“来何草草，去何匆匆？”女曰：“百八蒲牢将动矣。且归休！”遂复同出，遭春兰于厅，女挟旧恨，直前批颊，兰惊扑于地，噤不能语。女不释，命澄褫其裤淫之。淫讫，又取泥土实阴中，始舍去。<br><br>　　至巷口，有施食者，女与澄亦就食焉。倏忽至山间，月已西沉，明星在东，景甚凄凉。澄曰：“归矣。”女曰：“盍一过我家乎？”澄曰：“方得还，又欲往耶？”曰：“否。谓儿之潜闼也。”穿松林不数十武，至一土穴前，穴大如盏，女拖澄入之，身觉缩小，自视才数寸。既入，四壁皆木，仅可容膝，女与促膝坐，因泣嘱曰：“儿阳数未尽，冥司悉不收录，神魂守此不去，故尸尚完好。苟君不遗，可归告寡母，往祈南关行乞病疥僧，儿可复活也。”澄此时方悟女已死。坐之室，乃其殡宫也。且惊且喜，诺之。顷之，澄欲女仍返其庐，女亦诺之。乃复出穴，步月徐行。<br><br>　　既至，澄复见自身僵卧榻上，父母抚之哭于侧，大骇，女推之曰：“几坏尔事，勿逡巡，可急入也。”澄犹延伫，女惶遽，极力挤之，澄觉举身火发，飙然而起，父母惊却数步，注视啜泣曰：“儿苏矣！”澄怅怅者久之，心神始定，问父母何为在此，萧曰：“儿尚梦梦耶？一睡不醒，已一夜一日又半夜矣，谓儿必无生理，胡复不死，且愈之速也！吾一人以儿故，病亦惊失矣。”澄始悟神结之奇。不敢发，但漫应之。<br><br>　　诘朝，父母与同归，遇王于途，述春兰为鬼所虐状，正符夜来事，澄阴异之。既过王巷口，果有施食三日者，益怪之。因访行乞僧，得诸废寺中。澄膝行蒲伏，以诚恳诉，僧欠伸曰：“呵呵，无知小儿女，草草作事，致老僧多此色相。”遂同诣王，告以能活女之故，王疑信参半，第念事出于创，或有非理之效，姑听之，以觇其术。亟至墓所，掘冢出棺，剖而见尸，颜色不变。僧自顶至踵，以手拿之曰：“已死二寸矣。枯鱼衔索，几何不蠹？再七日，庸得生乎？”探皮囊，取朱色药一粒，大如粟，纳女口中，接其吻以气运之。逾时，闻呻吟者，举体温软，王心喜，如获异珍，以软榻舁入庐。一宿复活，尚不能言，唯握王手涕泣而已。王稽颡谢僧，额为之肿。僧笑而去，其行甚速，追之不及，瞬息失所在。咸知其为异人也。<br><br>　　女还家，卧病月余，形始复初，唯两足至踝，常冷如冰，僧所云已死二寸之说，亦信。王感澄义，即以女妻之，琴瑟甚敦。上官老人周与江翁善，知之颇稔，尝为予述之。<br><br>　　兰岩曰：<br><br>　　天下好事，本可顺理而成，往往多生魔障，致令美人黄土，佳士伤心，终成恨事。然必系不省事妇女，拘执腐见，率意为之。幸天不忍令此情种，卒为情死，生一异僧以全之，使人心一大快。噫！天下亦安得常有此僧，以活此可人哉！