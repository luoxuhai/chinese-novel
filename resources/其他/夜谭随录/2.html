　　周至诸生孙克复，流寓阶州。爱其地土腴永甘，卜筑山村，耕读自乐。屋左依山临壑，构一草阁，颇虚敞，可以眺远。阁下林深箐密，虽有一径，人迹罕经，仅过樵牧。<br><br>　　一日，孙独凭阁上，远远见一人循径来，草笠布衫，仿佛甚美。既辨眉目，果然美甚，丹唇皓齿，华发素面，十七八一娈童也。孙骇曰：“世岂有男子而姣媚若此者乎？”急趋下阁，要遮而鞠之曰：“山深路僻，豺狼侁侁，小郎日暮孤行，进将安止？盍姑住此，明旦早行，庶不至旁观者代为忧虑。”少年曰：“夙非姻娅，生熟两不相谙，猎食或然，宿应不可。”孙素有断袖之癖，一旦值此璧人，欲情火炽，遽前拥之，少年大惊，曰：“奈何邂逅相遇，辄以横逆见加？”孙曰：“卿慧人也，何待解人！”少年惶遽，极力挤之，孙猝不及防，失足坠岩下。少年脱然去。<br><br>　　孙为一树枝夹住，欲上不能，欲下不得，呼叫声嘶，无人知者，自拚必死。忽一女子，过而见之，讶曰：“如此阽危，何乐而为之？”孙曰：“为人所算耳！能救我否？”女曰：“救亦非难，第未识何以报德？”孙曰：“除却再夹树枝，余悉唯命。”女吃吃笑，解足缠抛于一端，援之而上。孙良久神定，整衣谢之。女徐徐束足，了不见答。孙方怪其倨，审谛之，则苗条婉妙，绝代美姝也。不觉缩颈吐舌，且惊且喜，阴念何今日奇遇之多也。<br><br>　　时日已薄崦嵫，四山渐暝，乃再拜而请曰：“再生之德，未易仓猝图报，幸小住为佳。”女笑而睨之曰：“子大不良善，甫得生机，又造死业矣。”孙听其言谑，窥其意厚，大不似少年漠不关心者，遂携入阁，缱绻备至。约三更，女披衣起，曰：“今夕与人约，须践之，翌日重晤。”孙阻之以臂曰：“卜夜未卜昼。”复留与乱。因诘：“卿孱弱处子，虽乘以油壁，舁以笋舆，犹恐不胜劳瘁。底事单形只身，远陟空山，令人弥思弥惧，中心能无稍怖乎？”女自言：“宓氏，字碧碧，年十八，嫁前村方氏子，半年而寡。今日为母寿归家，来此捷径，不意遇子，不能自贞。诚夙份也，愿与子偕老。俾茕嫠有托，莫见弃否？”孙愀然曰：“得卿为之，小可何修哉！但碍有老母，赋性方严，出入小闲，尚须咨白。不告而娶，实不敢专。然而父母爱子，何必苛求。见卿可人，应无不纳。容徐图之。”女曰：“儿于子亦非无益者。子果肯降心相从，始终不二，则可以全性命，了死生。夜气之牿亡，旦夕可复。俾子蜕蜣丸而为蛨，化腐草而为夜光，必当同为人极之游，不复羁滞形骸，听阎摩罗什天尊为政矣。”孙大喜，相见恨晚。<br><br>　　晨兴，即以告母。母呼女至前，反复详讯，乃谓孙曰：“儿勿草草，吾闻颜朱眸绿，尤物蛊人，倾万乘之国尚有余，祸匹夫之身庸有不足？老身七十矣，所见闺秀何啻千万，至若此之穷妖极艳，一见炫人心目者，实为乍睹，真祸水也。汝何德以堪之？且夭方氏之子，不祥孰甚？可急遣之，勿速死亡。”孙默然鹄立，面如死灰。女进曰：“姑之见亦左矣。儿非自媒才，诚以蘖苦不如荠甘，故腆颜自荐，儿不厌郎贫，姑奈何畏儿蛊乎？”母曰：“不然，小娘恋新欢，忘旧好，钟情者固不得不然。而老妇为豚犬作马牛，用心亦不得不尔。”女勃然怒曰：“何物老妪，酖毒若此！儿去此，岂便无啖饭处也！”且斥孙曰：“君木偶人，不足与语。不听好言，不久当死。穷薄相，即死亦为下鬼。彼时当袖手高坐于刀山剑树之旁，看汝挣扎耳！”遂愤愤出门，不知所之。<br><br>　　孙涕泪纵横，颇形怨色。母慰之曰：“天下多美妇人，何必是？况深山穷谷，忽至丽人，非草木之妖，必狐鬼之怪，儿倘或迷惑不悟，冥想至邪，则老身将谁赖乎？”开喻再三，孙意少解。<br><br>　　居无何，有翁媪二人，率男妇六七辈，直入草堂，汹汹叫骂。孙甫出讯，辄遭扭结。翁以杖叩孙之背曰：“跌落涧下，与死为邻，苟非吾女援手救，则山中鸦鹊饱汝肠胃久矣。今则弃捐吾女，抑何竟负恩而背本乎？”孙蓦然值此，色变气沮，不能发一言。家人咸集，莫能解纷。孙母乃策杖出，曰：“无哗，有事不妨好议。”媪曰：“亲母出矣。亲母之发，如此种种，底事出言无度，致小女归去，愤懑不餐。脱有不韪，亲母之肉，岂足食乎？”孙母始知即女之父母也。阴念来势凶猛，必将选事，不如姑却以婉词。方启齿，媪即止之，曰：“勿多言，可即垩壁除庭，明日即送鱼轩到门矣。”遽释孙，纷然而散。<br><br>　　母谓孙曰：“视此行径，愈信为妖物矣。从来邪不犯正，尔心果守正，不难一麾而却也。”议已定，戒备以待。次日黎明，翁媪已送女至，鼓吹之谊，妆奁之盛，仆婢之多，内外填塞皆满。孙颇韵羡。母以扊扅撑宅门，隔阖大言曰：“吾家门庭，自来清肃，无故来挠，能不自愧？可速退，无自取辱。”翁媪怒发曰：“怜汝家中纷纭，无执干者，故不惜爱女送来伺奉。胡为强自高，其谓我缩领曲背，不能剚刃于老虔婆之腹中耶？”于是飞砖掷砾，攻击久之。母终置若罔闻。翁媪亦觉索然，但发恨声，曰：“且去休！且去休！自有设施在后。”因复散去。<br><br>　　村人知其事，传以为怪，二三齿德来说孙母曰：“吾村地僻人稀，守望之助不给。宅上孤儿寡妇，辄与异类为敌，执迂见以取寇仇，非所以计万全也。此间旧有狐仙村，人往往见之，然而未尝为患。兹来相挠者，为狐无疑。奉狐者，或与交游，或为姻戚，自古有之，无足为怪。令郎神气不凡，即娶狐妻，应不致祸。莫若姑听之，以解目前之害，不亦可乎？否则结怨既深，则为祟必亟，恐贤母子不能安枕而卧也。”孙亦几谏其母，母不得已，从之。是夕，翁媪复送女来，愉悦之色可鞠。若预知母有俯就之意者，成礼而返。<br><br>　　孙及女逑好甚敦，女事母亦极婉顺。日用所需，随念而至，一家大享坐食之福。<br><br>　　女一日谓孙曰：“今日有君之内侄来，须自检束，勿贻后悔。”孙曰：“我之内侄，卿之犹子也，长幼自有各分，何检束之有？”既来，非他，正曩日挤身岩下之姣童也。孙大骇，回念前事，深自局促。而少年谈笑自若，毫不介意。孙始而安之，既而昵之，已而渐生狎亵，觑隙骤接其吻，少年惊怒曰：“狂奴故态，一毫未悛，岂有作人尊长而不自庄重如是者哉！”复力挤之，踣于案下，少年怫然而去。女至，见之，忿恨良久，徐乃叹曰：“徒费周张，酸子尚足与言性命事哉！”遂不辞而行。一切器物，不见人取携，一霎化为乌有。孙与少年接吻时，觉异香入脑，衣上亦有香气，数日不散，渐归两腋，遂患愠羝，终身不瘥。<br><br>　　闲斋曰：　　“狐性本淫，无足怪者。老狐何所图，而必欲以女嫁孙，以成其私奔之志，岂亦爱忘其丑，若知子恶之故欤？然女固不贞，而男又何洁也？是知世之好为龙阳、以巾帼自甘者，虽雄狐之不若矣！”<br><br>　　兰岩曰：　　断袖之癖，人或有不免者，独怪孙生，始以轻薄致坠岩下，甫得救援，复生痴想，即有如此立志送女与人之老狐。得以大享坐食之福，亦至幸矣。乃于正宜庄重自持之时，忽尔故态复萌，顿忘愧悔，亦可谓不足有为者矣。卒为狐辱骂，而素所钟爱者亦弃之而去。身患恶疾，何以为人哉！丈夫也，而见鄙于妻子，已足羞矣，况异类耶？