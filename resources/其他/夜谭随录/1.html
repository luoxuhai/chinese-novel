　　奉天先达刘公，未遇时，故世家子。少倜傥好客，挥霍不吝，车马辐辏，门庭如市，行路者健羡。虽齐之孟尝，赵之平原不是过也。忽有崔元素者，投一刺，刘接见，询其邦族，曰：“山东临朐秀才也，游都门二十年矣。闻公喜接纳，来作食客耳。”刘大悦，与之往来，亦时济其薪水。崔率十余日一至，至必有所借贷，家人悉厌贱之，刘独不以为琐，每如其愿，未尝拂逆。如是者二年余。　　刘迭遭大故，资产荡尽。又三年，一贫如洗。更屡试不第，亲故白眼相向，动辄得咎，传为口实，渐至不相闻问。婢仆逃散，并有心作罪以求去者接踵，仅存一老仆。内则一妻一女一子，鼎足而三焉。会腊尽，牛衣尘甑，无以卒岁。女能诗，戏吟曰：“闷杀连朝雨雪天，教人何处觅黄棉。岁除不比逢寒时，底事厨中也禁烟。”刘见之，笑曰：“此际玉搂起粟，若可煮食，足够一饱。今得汝诗，能不令人羞也？”因和之曰：“今年犹戴昔年天，昔日轻裘今破棉。寄语东风休报信，春来无力出厨烟。”　　妻怒之以目，曰：“往日良朋密友，有求必应，啜汁者岂止一人。今年近岁逼，吃着俱无，犹不少思筹策，乃和儿女子作推敲丑态，想亦拼得饿死，故预作韭露挽歌耶？”刘曰：“然则欲我做贼去耶？”妻曰：“做贼亦得！第恐君无其才耳！顺城门外朱知县，方其落拓时，与汝为莫逆交，一日不见，亦不能耐。今闻其丁艰在家，宦囊颇厚，讵不能走一简，聊济燃眉耶？”刘曰：“微汝言，吾几忘之矣。”亟作书，遣老仆往投之。日暮赤手回，入门即骂曰：“丧心人不必复与相识矣！始而阍人辞以他出，我则不信；既而送客在门，相见。两眼棱棱，持书而入。再四促之，始传语言事忙，不暇修复。但借口致意，主人现在凡百需费，囊无一文，正愁无处措置，断难如命云云。似此丧心人，若复与相识，名节扫地尽矣！”刘企刻一日，满拟必获如意，骤闻此变，不禁索然。<br><br>　　妻哂曰：“莫逆交不足恃矣。然总角之交，应非泛泛也。城北杨君，非与君为总角交乎？”刘以为然，复走柬以干之。杨辞以生意淡泊，本利损亏，无囊可解。刘抚髀叹曰：“面朋口友，固不足怪。欲明通财之义，非道义之交不可。”乃挑灯作札，罄吐肝膈，翌日付老仆持送南城靳公子。靳世胄阀阅，田园遍畿辅。公子与刘为世交，又属至戚，每当晤对，夜以继日，所讲论非忠义大节，即出世大道，互相诱掖，不啻同胞，所谓立脚不随流俗，留心学做古人者。阅札即刻复答，谓：“叨在知己，亟当如命，奈心与力违，束手无策。君但勉为尚志之士，无自暴弃，又何忧贫贱哉！且天生刘君，必非碌碌者，君姑待之，保有大富贵日也。第好义如弟者，值此危急之秋，竟坐视良朋之困，不能一援手救，殊堪自愧，唯知己者谅之耳！”刘忿，掷书于地曰：“嗬嗬！平日披肝胆，谈道德，何啻羊、左、任、黎！每举一子一女，犹以百金为寿。今急切相需，乃不破一文，反以肤词迂说相敦勉。所谓道义之交，固如是乎？”<br><br>　　老仆慰之曰：“主之朋友，大概未曾交得一人。亲戚中不乏富贵者，盍拚一失色，与之通融。”刘叹曰：“朋友列五伦之一，尚三呼不应，琐琐姻娅，又何望乎？”言次，闻门有剥啄声，报崔秀才来矣。妻曰：“呸！人家潦倒至此，彼尚欲来刲瘦胫耶？焉知并胫也无，即欲来刲，正恐无下刀处！”刘曰：“不然。此空谷足音也。”延之入。　　崔曰：“刘君纵理不入于口，而乃一寒如此哉？昔日之繁华，真耶幻耶？今日之索寞，幻耶真耶？鼯技易穷，青松落色，槿心朝在，夕不存矣。尚有一人肯杖策踵门如崔元素者否？”刘曰：“昔日自谓盟车笠，订金兰，得一二耐久朋，为终身胶漆，不意翻覆若此，不敢复言交游矣。”崔曰：“不然。廉将军免官客去，翟廷尉复职客来。人情自昔然也。君自不达，夫何怨尤！智者当务之为急。为今之计，当奈何？”刘曰：“束手待毙耳！”崔笑曰：“出此言，当罚锾矣。吾闻负重涉远，不择地而休；累重家贫，不择禄而仕。盍投笔从戎，聊博升斗，不犹愈于托钵向人，受守钱虏之轻薄乎？”刘曰：“峣峣者易缺，皎皎者易污，非所以自完也。”崔曰：“外以笔耕，内以针耨，亦可免冻馁。”刘曰：“局促效辕下驹，夙所羞也。”崔曰：“奇货可居，垄断可登，鸟兽之羽毛可织而衣。其遗粒足食也。贪贾三之，廉贾五之，盍为贾？”刘曰：“觊觎分毫，镏铢必较，素所鄙夷，而弗屑者也。”崔曰：“然则度君之心，量君之志，欲更扬眉吐气，非官不能矣。欲为官，须登第；欲登第，须理旧业读书；欲读书，须膏火之费。吾视君皆未易办也。吾有钱八十千，可辇至。”刘曰：“君方同病，讵忍波累？”崔曰：“人弃我取，人取我予，夫何辞焉？”遂言别。移时，以车辇八十千至，刘大感谢，欲备一餐相款。崔不坐而去。<br><br>　　迟数日，复提一囊至，曰：“君曾肄业否？”刘曰：“新正伊迩，未免匆忙。”崔曰：“予思八十千，岂敷樽节之用，更蓄得一囊金，为君谋小康。”亟置之炕头，便出门，挽之不及。试启囊，灿然尽赤金也。一室俱惊，权之三百两。崔从此不复至，更不识其居处，徒铭感而已。出资购第宅，赎旧产，又于新居掘得窖金二瓮，遂成富室。僮仆去者，次第复来，百计夤缘，以求收录。亲友亦稍稍通庆吊。一年之间，繁华如故。刘不复好客，唯闭户下帷，日夜占毕。是年及第，官清要，贺客日盛。　　值初度，预使人四出，凡亲故中贫窭落魄及不能举火者，尽招致之。及期，亲友毕集，竞出金玉锦绣，罗列满堂，为刘祝嘏。刘乃张筵高会，酒再巡，罢乐，出席，举觞属客，悉出所得，分赠诸贫贱之前，使各收贮。众愕然，不测何故。佥曰：“凡兹不腆，其所以奉祝长年者，纵不足贵，亦诸亲友之芹献也。曷为散之？”刘叹曰：“今日何幸，群公臻至，赐我百朋，所恨座中唯少崔秀才一人耳！崔若在，必能知我之为此举也！”因袖出一笺，则五言古诗一章也。命其子朗诵以示众，曰：<br><br>　　主人好施与，挥霍无踌躇。　　客有谏之者，主人笑曰毋。　　君谓财可聚，我意财宜疏。<br><br>　　不暇为君详，聊以言其粗。<br><br>　　财为人所宝，人为财之奴。　　富者以其有，贫者以其无。<br><br>　　有则气逾扬，无则气不舒。<br><br>　　逾扬人愈亲，不舒人不知。<br><br>　　昔我贫贱时，颠踣无人扶。<br><br>　　有身不能衣，有口不能糊。<br><br>　　贵戚与高朋，相逢皆避途。<br><br>　　居然一厌物，俨若非丈夫。<br><br>　　今日奋功名，食禄复衣襦。<br><br>　　门庭闹如市，势利日以殊。　　一寿千黄金，一箸万青蚨。<br><br>　　奢穷欲亦极，无劳用力图。<br><br>　　当时何其啬，今日何其都？<br><br>　　顾兹亲串惠，岂我所愿乎！　　昔贫今且富，昔我即今吾。<br><br>　　清夜维其故，反侧心踟蹰。　　其故良有以，今昔人情符。<br><br>　　周急不继富，圣言不可诬。<br><br>　　忆昔齐晏子，举火蟾葭莩。<br><br>　　又闻范文正，义田置东吴。<br><br>　　设使天下人，能聚复能输。<br><br>　　在在无和峤，处处有陶朱。　　流过阿堵物，何来庚癸呼。<br><br>　　堪叹近富者，唯利之是趋。<br><br>　　满盈神鬼恶，往往寄祸沽。<br><br>　　用是常自惕，羞为守虏徒。<br><br>　　况今得之如泥沙，当日求之无锱铢。<br><br>　　君不见栖栖穷巷孤寒儒，此时此际如苦荼！<br><br>　　众闻之无不赧然，如芒在背，多有逃席而去者，亦不追挽。俄报崔先生至矣，刘倒屣左辟鞠之。崔握手而笑曰：“君可谓国狗之瘈，无所不噬矣！奈何效杜子春口舌为？且繁华索莫，其衍几何？苟不齐之，魔障釶起矣。彼接舆髡首，桑扈裸行，倏来忽逝，岂屑屑于菀枯隆杀哉？会尽人情，点头亦属多事耳！”刘再拜曰：“至味之言，敢不佩为弦韦？”<br><br>　　是夕客散，独留崔宿，妻子亦出拜之。刘曰：“近日徙居何所？胡久不一至？致缺酬报。”崔曰：“昔者悉索君，君时亦望报否？”刘曰：“实无是心。”崔曰：“然则予独有是心哉？何不恕也！”刘大笑，因问家中更有何人。崔曰：“颇不孤孑，子女孙曾数十矣。”刘欣然曰：“小女未字，以归君家，何如？”崔曰：“此大不可也。”刘力诘问之，崔吱唔良久，始吐实曰：“君长者，言亦无害。所不敢与君结姻者，自愧非人，实艾山一老狐也。以君抱奇气，故不远千里来相结纳，致君贫而再富，亦定数，非吾之力。譬如作室，既镇其甍，又何如焉？吾特因人成事耳。今夙愿已了，即当长辞故人矣。”刘始大悟，不觉洒然曰：“君去固自得矣，将无使吾为忘筌忘蹄之人哉！”崔曰：“予非贪天功者，君何感焉？从此前程皆顺境矣。官不过三品，而富则十万，虽然，讵无一言为留别之赠？吾闻人心不同，有如其面，橡樟二木，七年乃知。知人之鉴，不易明也。甘以坏何如淡以成，毁方而瓦合，全交之至言，君其志之，勿为雉犬所笑。”言讫，辞出，永不复至。刘后官至臬司，以老告归。感崔之谊，朔望祀以香楮，终身不衰。　　闲斋曰：<br><br>　　戋戋之俗，万变千更，交固不易言也。方其盛也，面朋口友，不招自来；及其衰也，迹合神违，百无一应。除毁方瓦合一道，诚无良法矣。胸中自有泾谓，皮里自具春秋。故穰穰而来，茕茕独往，交可以始终一也。不然，直欲尽化同人为异物，易济济为绥绥，有此理哉！<br><br>　　兰岩曰：<br><br>　　富贵则趋附之，贫贱则违避之，俗情概然，然曾无一人矫然独出，而仅让此狐。人而不如狐也，良可愧也。