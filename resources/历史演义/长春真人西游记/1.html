
<p>&nbsp;宣差李公东迈，以诗寄东方道众云：当时发轫海边城，海上干戈尚未平。道德欲兴千里外，风尘不惮九夷行。初从西北登高岭（即野狐岭），渐转东南指上京（陆局河东畔，东南望上京也）。迤逦直西南下去（西南四千里到兀里朵，又西南二千里到阴山），阴山之外不知名（阴山西南，一重大山，一重小水，数千里到邪米思干大城，师馆于故宫）。</p>
<div>&nbsp;</div>
<div>　　师既还馆，馆据北崖，俯清溪十余丈，溪水自雪山来，甚寒。仲夏炎热，就北轩风卧，夜则寝屋颠之台。六月极暑，浴池中。师之在绝域，自适如此。河中壤地宜百谷，惟无荞麦、大豆。四月中麦熟，土俗收之，乱堆于地，遇用即碾，六月始毕。太师府提控李公献瓜田五亩，味极甘香，中国所无，间有大如斗者。</div>
<div>&nbsp;</div>
<div>　　六月间，二太子回，刘仲禄乞瓜献之，十枚可重一担。果菜甚赡，所欠者芋、栗耳。茄实若粗指，而色紫黑。男女皆编髪，男冠则或如远山帽，饰以杂彩，刺以云物，络之以缨。自酋长以下，在位者冠之，庶人则以白么斯（布属）六尺许盘于其首。酋豪之妇，缠头以罗，或皂或紫，或绣花卉、织物象，长可六七尺。髪皆垂，有袋之以绵者。或素或杂色，或以布帛为之者，不梳髻，以布帛蒙之，若比丘尼状，庶人妇女之首饰也。衣则或用白氎，缝如注袋，窄上宽下，缀以袖，谓之衬衣，男女通用。车舟、农器，制度颇异中原。国人皆以鍮石、铜为器皿，间以磁，有若中原定磁者。酒器则纯用琉璃，兵器则以镔。市用金钱，无孔，两面凿回纥字。其人多魁梧有膂力，能负载重物，不以担。妇人出嫁，夫贫则再嫁，远行逾三月，亦听他适。异者或有须髯，国中称大石马者，识其国字，专掌籍簿。遇季冬，设斋一月，比暮，其长自刲羊为食，与席者同享，自夜及旦，余月则设六斋。又于危舍上跳出大木，如飞檐，长阔丈余，上构虚亭，四垂缨络。每朝夕，其长登之礼西方，谓之告天，不奉佛、不奉道，大呼吟于其上。丁男女闻之，皆趋拜其下，举国皆然，不尔则弃市。衣与国人同，其首则盘以细么斯，长三丈二尺，骨以竹。师异其俗，作诗以纪其实云：回纥丘墟万里疆，河中城大最为强。满城铜器如金器，一市戎装似道装。翦簇黄金为货赂，裁缝白氎作衣裳。灵瓜素椹非凡物，赤县何人构得尝？当暑雪山甚寒，烟云惨淡，师乃作绝局云：东山日夜气蒙鸿，晚色弥天万丈红。明月夜来飞出海，金光射透碧霄空。师在馆，宾客甚少，以经书游戏，复有绝句云：北出阴山万里余，西过大石半年居。遐荒鄙俗难论道，静室幽岩且看书。七月裁生魄，遣阿里鲜奉表诣行宫，禀论道日期。</div>
<div>&nbsp;</div>
<div>　　八月七日，得上所批答。八日，即行，太师相送数十里。师乃曰：回纥城东新叛者二千户，夜夜火光照城，人心不安，太师可回安抚。太师曰：在路万一有不虞，奈何？师曰：岂关太师事？乃回。十有二日，过碣石城。十有三日，得护送步卒千人、甲骑三百，入大山中行，即铁门外别路也。涉红水涧，有峻峰高数里。谷东南行，山根有盐泉流出，见日即为白盐，因收二斗，随行日用。又东南上分水岭，西望高涧若冰，乃盐耳，山上有红盐如石，亲尝见之。东方惟下地生盐，此方山间亦出盐。回纥多饼食，且嗜盐，渴则饮水，冬寒，贫者尚负饼售之。</div>
<div>&nbsp;</div>
<div>　　十有四日，至铁门西南之麓，将出山。其山门险峻，左崖崩下，涧水伏流一里许。中秋，抵河上，其势若黄河，流西北，乘舟以济，宿其南岸。西有山寨，名团八剌，山势险固。三太子之医官郑公途中相见，以诗赠云：自古中秋月最明，凉风届候夜弥清。一天气象沈银汉，四海鱼龙耀水精。吴越楼台歌吹满，燕秦部曲酒肴盈。我之帝所临河上，欲罢干戈致太平。溯河东南行三十里，乃无水，即夜行。过班里城，甚大，其众新叛去，尚闻犬吠。黎明，饭毕，东行数十里，有水北流，马仅能渡，东岸憩宿。</div>
<div>&nbsp;</div>
<div>　　二十二日，田镇海东迎，及行宫，上复遣镇海问曰：便欲见邪？且少憩邪？师曰：入见是望。且道人从来见帝，无跪拜礼，入帐，叉手而已。既见，赐湩酪竟，乃辞。上因问：所居城内支供足乎？师对：从来蒙古、回纥，太师支给，迩者食用稍难，太师独办。翌日，又遣近侍官合住传旨曰：真人每日来就食，可乎？师曰：山野修道之人，惟好静处。上令从便。</div>
<div>&nbsp;</div>
<div>　　二十七日，车驾北回，在路屡赐蒲萄酒、瓜、茶食。九月朔，渡河桥而北。师奏：话期将至，可召太师阿海。其月望，上设幄斋庄，退侍女，左右灯烛炜煌。惟阇利必镇海、宣差刘仲禄侍于外，师与太师阿海、阿里鲜入帐坐。奏曰：仲禄万里周旋，镇海数千里远送，亦可入帐与闻道话。于是，召二人入，师有所说，即令太师以蒙古语译奏，颇惬圣怀。十月九日清夜，再召师论道，上大悦。</div>
<div>&nbsp;</div>
<div>　　二十有三日，又宣师入幄，礼如初。上温颜以听，令左右录之，仍敕志以汉字，意示不忘。谓左右曰：神仙三说养生之道，我甚入心，使勿泄于外。自尔扈从而东，时敷奏道化。又数日，至邪米思干大城西南三十里。十月朔，奏告先还旧居，从之。上驻跸于城之东二十里。是月六日，暨太师阿海入见。上曰：左右不去，如何？师曰：不访。遂令太师奏曰：山野学道有年矣，常乐静处行坐。御帐前军马杂沓，精神不爽，自此或在先、或在后，任意而行，山野受赐多矣。上从之。既出，帝使人追问曰：要秃鹿马否？师曰：无用。于时微雨始作，青草复生，仲冬过半，则雨雪渐多，地脉方透。目师之至斯城也，有余粮则惠饥民，又时时设粥，活者甚众。二十有六日，即行。</div>
<div>&nbsp;</div>
<div>　　十二月二十三日，雪寒，在路牛马多冻死者。又三日，东过霍阐没辇（大河也），至行在，闻其航桥中夜断散，盖二十八日也。帝问以震雷事，对曰：山野闻国人夏不浴于河，不浣衣、不造毡，野有茧则禁其采，畏天威也，此非奉天之道也。尝闻二千之罪，莫大于不孝者，天故以是警之。今闻国俗多不孝父母，帝乘威德，可戒其众。上悦，曰：神仙是言，正合朕心。敕左右记以回纥字。师请徧谕国人，上从之。又集太子、诸王、大臣曰：汉人尊重神仙，犹汝等敬天。我今愈信，真天人也。乃以师前后奏对语谕之，且云：天俾神仙为朕言此，汝辈各铭诸心。师辞退，逮正旦，将帅、医卜等官贺师。十有一日，马首遂东，西望邪米思干千余里，驻大果园中。十有九日，父师诞日，众官炷香为寿。十八日，太师府提控李公别去，师谓曰：再相见也无？李公曰：三月相见。师曰：汝不知天理，二三月决东归矣。二十一日，东近一程，至一大川，东北去赛蓝约三程。水草丰茂，可饱牛马，因盘桓焉。</div>
<div>&nbsp;</div>
<div>　　二月上七日，师入见，奏曰：山野离海上，约三年回，今兹三年，复得归山，固所愿也。上曰：朕已东矣，同途可乎？对曰：得先行便。来时汉人问山野以还期，尝答云三岁。今上所谘访、敷奏讫，因复固辞。上曰：少俟三五日，太子来，前来道话所有未解者，朕悟即行。八日，上猎东山下，射一大豕，马踣失驭，豕傍立不敢前，左右进马，遂罢猎还行宫。师闻之，入谏曰：天道好生，今圣寿已高，宜少出猎，坠马，天戒也。豕不敢前，天护之也。上曰：朕已深省，神仙劝我良是。我蒙古人，骑射少所习，未能遽已。虽然，神仙之言在衷焉。上顾谓吉息利答剌汗曰：但神仙劝我语，以后都依也。自后，两月不出猎。</div>
<div>&nbsp;</div>
<div>　　二十有四日，再辞朝。上曰：神仙将去，当与何物？朕将思之，更少待几日。师知不可遽辞，徊翔以待。三月七日，又辞，上赐牛马等物，师皆不受，曰：祇得驿骑足矣。上问通事阿里鲜曰：汉地神仙弟子多少？对曰：甚众。神仙来时，德兴府龙阳观中，尝见官司催督差发。上谓曰：应于门下人悉令蠲免，仍赐圣旨文字一通，且用御宝，因命阿里鲜（河西人也）为宣差，以蒙古带、喝剌八海副之，护师东还。十日，辞朝行。自答剌汗以下，皆携蒲萄酒、珍果，相送数十里。临别，众挥涕。三日，至赛蓝大城之东南，山有蛇两头，长二尺许，土人往往见之。望日，门人出郊，致奠于虚静先生赵公之墓。众议欲负其骨归，师曰：四大假躯，终为朽物。一灵真性，自在无拘。众议乃息，师明日遂行。</div>
<div>&nbsp;</div>
<div>　　二十有三日，宣差阿狗追饯师于吹没辇之南岸。又十日，至阿里马城西百余里，济大河。四月五日，至阿里马城之东园。二太子之大匠固请曰：弟子所居营三坛四百余人，晨参暮礼，未尝懈怠。且预接数日，伏念仙慈渡河，俾坛众得以请教，幸甚。师辞曰：南方因缘已近，不能迁路以行。复坚请，师曰：若无佗事，即当往焉。翌日，师所乘马突东北去，从者不能挽。于是，张公等悲泣曰：我辈无缘，天不许其行矣。晚抵阴山前宿。又明日，复度四十八桥，缘溪上五十里，至天池海，东北过阴山后，行二日，方接元历金山南大河驿路，复经金山东南，北并山行。四月二十八日，大雨雪。翌日，满山皆白，又东北并山行。三日，至阿不罕山前。门人宋道安辈九人同长春、玉华会众、宣差郭德全辈，远迎入栖霞观，归依者日众。师下车时，雨再降，人相贺曰：从来此地经夏少雨，纵有雷雨，多于南北两山之间。今日沾足，皆我师道荫所致也。居人常岁疏河灌田圃，至八日禾麦始熟，终不及天雨。秋成则地鼠为害，鼠多白者。此地寒多，物晚结实。五月，河岸土深尺余，其下坚冰亦尺许，斋后日，使人取之。南望高岭积雪，盛暑不消，多有异事。少西海子傍有风冢，其上土白垩，多粉裂其上，二三月中，即风起南山，岩穴先鸣，盖先驱也。风自冢间出，初旋动如羊角者百千数，少焉合为一风，飞沙走石，发屋拔木，势震百川，息于巽隅。又东南涧后有水磨三四，至平地则水渐微而绝，山出石炭。又东有二泉，三冬暴涨，如江湖，复潜行地中，俄而突出，鱼虾随之，或漂没居民，仲春渐消，地乃陷。西北千余里俭俭州，出良铁，多青鼠，亦收禾麦。汉匠千百人居之，织绫罗锦绮。道院西南望金山，其山多雨雹，五六月间，或有大雪深丈余。北地间有沙陀，出肉苁蓉，国人呼曰唆眼，水曰兀速，草曰爱不速。深入阴山，松皆十丈许。会众白师曰：此地深蕃，太古以来，不闻正教，惟山精鬼魅惑人。自师立观，迭设醮筵，旦望作会，人多以杀生为戒。若非道化，何以得然？先是壬午，道众为不善人妒害，众不安。宋公道安昼寝方丈，忽有天窗中见虚静先生赵公曰：有书至。道安问：从何来？曰：天上来。受而视之，止见太清二字，忽隐去。</div>
<div>&nbsp;</div>
<div>　　翌日，师有书至，魔事渐消。又医者罗生，横生非毁，一日，坠马观前，折其胫，即自悔曰：我之过也。对道众服罪。师东行，书教语一篇示众云：万<a href="http://www.mingqingxiaoshuo.com/guiguaishenmo/licheng/" target="_blank" class="infotextkey">里乘</a>官马，三年别故人。干戈犹未息，道德偶然陈。<a href="http://www.mingqingxiaoshuo.com/xueshuzashu/lunqi/" target="_blank" class="infotextkey">论气</a>当秋夜（对上论养坐事，故云），还乡及暮春。思归无限众，不得下情伸。阿里鲜等白师曰：南路饶沙石、鲜水草，使客甚繁、马甚苦，恐留滞。师曰：分三班以进，吾徒无患矣。</div>
<div>&nbsp;</div>
<div>　　五月七日，令宋道安、夏志诚、宋德方、孟志温、何志坚、潘德冲六人先行。十有四日，师挈<a href="http://www.mingqingxiaoshuo.com/renwu/yinzhiping/" target="_blank" class="infotextkey">尹志平</a>、王志明、于志可、鞠志圆、杨志静、綦志清六人次之，饯行者夹谷妃、郭宣差、李万户等数十人。送二十里，皆下马再拜泣别，师策马亟进。</div>
<div>&nbsp;</div>
<div>　　十有八日，张志素、孙志坚、郑志修、张志远、<a href="http://www.mingqingxiaoshuo.com/renwu/lizhichang/" target="_blank" class="infotextkey">李志常</a>五人又次之。师东行十六日，过大山，山上有雪，甚寒，易骑于拂庐。十七日，师不食，但时时饮汤。东南过大沙场，有草木，其间多蚊虻，夜宿河东。又数日，师或乘车，尹志平辈谘师曰：奚疾？师曰：余疾非医可测，圣贤琢磨故也，卒未能愈，汝辈勿虑。众愀然不释。是夕，尹志平梦神人曰：师之疾，公辈勿忧，至汉地当自愈。又经沙路三百余里，水草绝少，马夜进不息。再宿乃出，地临夏人之北陲，庐帐渐广，马易得，后行者乃及师。</div>
<div>&nbsp;</div>
<div>　　六月二十一日，宿渔阳关，师尚未食。明日，度关而东五十余里，丰州元帅以下来迎，宣差俞公请泊其家，奉以汤饼。是日，辄饱食，继而设斋，饮食乃如故。道众相谓曰：清和前日之梦，验不虚矣。时已季夏，北轩凉风入坐，俞公以茧纸求书，师书之曰：身闲无俗念，鸟宿至鸡鸣。一眼不能睡，寸心何所萦？云收溪月白，炁爽谷神清。不是朝昏坐，行功扭捏成。七月朔，复起。三日，至下水，元帅夹谷公出郭来迎，馆于所居，来瞻礼者无虑数千人。元帅日益敬，有鸡、雁三。</div>
<div>&nbsp;</div>
<div>　　七夕日，师游郭外，放之海子中，少焉，翔戏于风涛之间，容与自得。师赋诗曰：养尔存心欲荐庖，逢吾善念不为肴。扁舟送在鲸波里，会待三秋长六稍。又云：两两三三好弟兄，秋来羽翼未能成。放归碧海深沈处，浩荡波澜快野情。翌日乃行。是月九日，至云中，宣差总管阿不合与道众出郭，以步辇来迎归于第。楼居二十余日，总管以下晨参暮礼，云中士大夫日来请教，以诗赠之云：得旨还乡早，乘春造物多。三阳初变化，一气自冲和。驿马程程送，云山处处罗。京城一万里，重到即如何？十有三日，宣差阿里鲜欲往山东招谕，恳求与门弟子尹志平行。师曰：天意未许，虽往何益？阿里鲜再拜曰：若国主临以大军，生灵必遭杀戮，愿父师一言垂慈。师良久曰：虽救之不得，犹愈于坐视其死也。乃令清和同往，即付招谕书二副。又闻宣德以南诸方道众来参者多，恐随庵困于接待，令尹公约束，付亲笔云：长行万里，一去三年。多少道人，纵横无赖者。尹公到日，一面施行，勿使教门有妨道化。众生福薄，容易转流。上山即难，下坡省力耳。宣德元帅移剌公遣端使持书至云中，以所乘马奉师。八月初，东迈杨河，历白登、天城、怀安，渡浑河，凡十有二日，至宣德，元帅具威仪出郭西远迎。师入居州之朝元观，道友敬奉，遂书四十字云：万里游生界，三年别故乡。回头身已老，过眼梦何长！浩浩天空阔，纷纷事杳茫。江南及塞北，从古至今常。道众且云：去冬有见虚静先生赵公牵马自门入者，众为之出迎，忽而不见。又，德兴、｛安｝定［安］亦有人见之。河朔州府王官将帅及一切士庶，争以书疏来请，若辐辏然，止回答数字而已。有云：王室未宁，道门先畅。开度有缘，恢宏无量。群方帅首，志心归向。恨不化身，分酬众望。</div>
<div>&nbsp;</div>
<div>　　十月朔，作醮于龙门川。望日，醮于本州岛朝元观。十一月望，宋德方等以向日过野狐岭见白骨所发愿心，乃同太君尹千亿醮于德兴之龙阳观，济渡孤魂。前数日稍寒，及设醮，二夜三日有如春。醮毕，元帅贾昌至自行在，传旨：神仙自春及夏，道途匪易，所得食物、驿骑好否？到宣德等处，有司在意馆榖否？招谕在下人户得来否？朕常念神仙，神仙无忘朕。十二月既望，醮于蔚州三馆，师于龙阳住冬。旦夕常往，龙冈闲步，下视德兴，以兵革之后，邨落萧条，作诗以写其意云：昔年林木参天合，今日邨坊徧地开。无限苍生临白刃，几多华屋变青灰？又云：豪杰痛吟千万首，古今能有几多人？研穷物外闲中趣，得脱轮回泉下尘。甲申，趁二月朔，醮于缙山之秋阳观。观在大翮山之阳，山水明秀，松萝烟月，道家之地也。以诗题其概云：秋阳观后碧岩深，万顷烟霞插翠岑。一径桃花出水急，弯环流水洞天心。又云：群山一带碧嵯峨，上有群仙日夜过。洞府深沈人不到，时闻岩壁洞仙歌。燕京行省金紫石抹公、宣差便宜刘公以下诸官，遣使恳请师住大天长观。许之，既而以驿召，乃度居庸而南，燕京道友来迎于南口神游观。</div>
<div>&nbsp;</div>
<div>　　明旦，四远父老士女以香花导师入京，瞻礼者塞路。初，师之西行也，众请还期。师曰：三载归，三载归。至是，果如其言。以上七日入天长观，斋者日千人。望日，会众请赴玉虚观。是月二十五日，喝剌至自行宫，传旨：神仙至汉地，以清净道化人，每日与朕诵经祝寿，甚好，教神仙好田地内爱住处住。道与阿里鲜：神仙寿高，善为护持，神仙无忘朕旧言。仲夏，行省金紫石抹公、便宜刘公再三持疏，请师住持大天长观。是月二十有二日，赴其请，空中有数鹤前导，傃西北而去。自师寓玉虚，或就人家斋，常有三五鹤飞鸣其上。北方从来奉道者鲜，至是圣贤欲使人归向，以此显化耳。八会之众，皆稽首拜跪，作道家礼，时俗一变。玉虚井水旧咸苦，甲申、乙酉年，西来道众甚多，水味变甘，亦善缘所致也。季夏望日，宣差相公札八传旨：自神仙去，朕未尝一日忘神仙，神仙无忘朕。朕所有之地爱愿处即住，门人恒为诵经祝祷则嘉。自师之复来，诸方道侣云集，邪说日寝，京人翕然归慕，若户晓家谕，家门四辟，百倍往昔。乃建八会于天长，曰平等，曰长春，曰灵宝，曰长生，曰明真，曰平安，曰消灾，曰万莲。师既归天长，远方道人继来求法名者日益众。尝以四颂示之。其一云：世情无断灭，法界有消磨，好恶萦心曲，漂沦奈尔何！其二云：有物先天贵，无名不自生。人心常隐伏，法界任纵横。其三云：徇物双眸眩，劳生四大穷。世间浑是假，心上不知空。其四云：昨日念无纵，今朝事亦同。不如齐放下，度日且空空。每斋毕，出游故苑琼华之上，从者六七人，宴坐松阴，或自赋诗，相次属和。间因茶罢，令从者歌游仙曲数阕，夕阳在山，澹然忘归。由是，行省及宣差札八相公北宫园池并其近地数十顷为献，且请为道院。师辞不受，请至于再，始受之。既而又为颁文榜以禁樵采者，遂安置道侣，日益修葺。后具表以闻，上可其奏。自尔佳时胜日，师未尝不往来乎其间。寒食日作诗二首，其一云：十顷方池闲御园，森森松柏罩清烟。亭台万事都归梦，花柳三春却属仙。岛外更无清绝地，人间惟有广寒天。深知造物安排定，乞与官民种祸田。其二云：清明时节杏花开，万户千门日往来。岛外茫茫春水阔，松间猎猎暖风回。游人共叹斜阳逼，达士犹缓短景催。安得大丹冥换骨？化身飞上郁罗台。乙酉四月，宣抚王公巨川请师致斋于其第，公关右人，因话咸阳、终南竹木之盛，请师看庭竹。师曰：此竹殊秀，兵火而后，盖不可多得也。我昔居于磻溪，茂林秀竹，真天下之奇观，思之如梦。今老矣，归期将至，当分我数十竿，植宝元之北轩，聊以遮眼。宣抚曰：天下兵革未息，民甚倒悬，主上方尊师崇道，赖师真道力保护生灵，何遽出此言邪？愿垂大慈，以救世为念。师以杖叩地，笑而言曰：天命已定，由人乎哉？众莫测其意。</div>
<div>&nbsp;</div>
<div>　　夏五月终，师登寿乐山颠，四顾园林，若张翠幄，行者休息其下，不知暑气之甚也。因赋五言诗云：地土临边塞，城池压古今。虽多坏宫阙，尚有好园林。绿树攒攒密，清风阵阵深。日游仙岛上，高视八纮吟。一日，师自琼岛回，陈公秀玉来见，师出示七言律诗云：苍山突兀倚天孤，翠柏阴森遶殿扶。万顷烟霞常自有，一川风月等闲无。乔松挺拔来深涧，异石嵌空出太湖。尽是长生闲活计，修真荐福迈京都。</div>
<div>&nbsp;</div>
<div>　　九月初吉，宣抚王公以荧惑犯尾宿，主燕境灾，将请师作醮，问所费几何？师曰：一物失所，犹怀不忍，况阖境乎？比年以来，民苦征役，公私交罄，我当以观中常住物给之，但令京官斋戒以待行礼足矣，余无所用也。于是，约作醮两昼夜。师不惮其老，亲祷于玄坛。醮竟之夕，宣抚喜而贺之曰：荧惑已退数舍，我辈无忧矣。师之德感，一何速哉！师曰：余有何德？祈祷之事，自古有之，但恐不诚耳。古人曰：至诚动天，此之谓也。重九日，远方道众咸集，或以菊为献。师作词一阕，寓声恨欢迟云。一种灵苗体性殊，待秋风、冷透根株。散花开百亿，黄金嫩、照天地清虚。九日持来满座隅，坐中观眼界如如。类长生久视，无凋谢、称作伴闲居。继而有奉道者，持茧纸大轴，来求亲笔，以凤栖梧词书之云：得好休来休便是，赢取逍遥，免把身心使。多少聪明英烈士，忙忙虚负平生志。造物推移无定止，昨日欢歌，今日愁烦至。今日不知明日事，区区着甚劳神思。一日，或有质事非于前者，师但漠然不应，以道义释之，复示之以颂曰：拂拂拂，拂尽心头无一物。无物心头是好人，好人便是神仙佛。其人闻之，自媿而退。</div>
<div>&nbsp;</div>
<div>　　丙戌正月，盘山请师黄箓醮三昼夜。是日，天气晴霁，人心悦怿，寒谷生春。将事之夕，以诗示众云：诘曲乱山深，山高快客心。群峰争挺拔，巨壑太萧森。似有飞仙过，殊无宿鸟行。黄冠三日醮，素服万家临。五月，京师大旱，农不下种，人以为忧。有司移市立坛恳祷，前后数旬无应。行省差官赍疏，请师为祈雨醮三日两夜。当设醮请圣之夕，云气四合，斯须雨降。自夜半及食时未止，行省委官奉香火来谢曰：京师久旱，四野欲然，五谷未种，民不聊生。赖我师道力，感通上真，以降甘澍。百姓佥曰：神仙雨也。师答曰：相公至诚所感，上圣垂慈，以活生灵，吾何与焉？使者出，复遣使来告曰：雨则既降，奈久旱未沾足何！更得滂陀大作，此旱可解，愿我师慈悲。师曰：无虑，人以至诚感上真，上真必以诚报人，大雨必至。斋未竟，雨势海立，是岁有秋，名公硕儒皆以诗来贺。</div>
<div>&nbsp;</div>
<div>　　一日，有吴大卿德明者，以四绝句来上，师复次韵答之。其一云：燕国蟾宫即此州，超凡入圣洞宾俦。一时鹤驾归蓬岛，万劫仙香出土丘。其二云：我本深山独自居，谁能天下众人誉？轩辕道士来相访，不解言谈世俗书。其三云：莫把闲人作等闲，闲人无欲近仙班。不于此日开心地，更待何时到宝山？其四云：混沌开基得自然，灵明翻小大椿年。出生入死常无我，跨古腾今自在仙。又题支仲元画得一、元保、元素三仙图云：得道真仙世莫穷，三师何代显灵踪？直教御府相传授，阅向人间类赤松。又奉道者求颂，以七言绝句示之云：朝昏忽忽急相催，暗换浮生两鬓丝。造物戏人俱是梦，是非向日又何为？师自受行省众官疏以来，悯天长之圣位殿阁，常住堂宇，皆上颓下圮，至于窗户阶砌，毁撤殆尽，乃命其徒，日益修葺，罅漏者补之，倾斜者正之。断手于丙戌，皆一新之。又创修寮舍四十余间，不假外缘，皆常住自给也。凡遇夏月，令诸斋舍不张灯，至季秋稍亲之，所以豫火备也。</div>
<div>&nbsp;</div>
<div>　　十月，下宝元，居方壶，每夕，召众师德以次坐，高谈清论，或通宵不寐。仲冬十有三日夜半，振衣而起，步于中庭。既还坐，以五言律师示众云：万象弥天阔，三更坐地劳。参横西岭下，斗转北辰高。大势无由遏，长空不可韬。循环谁主宰？亿劫自坚牢。丁亥，自春及夏又旱，有司祈祷屡矣，少不获应。京师奉道会众，一日，谒师为祈雨醮，既而消灾等会，亦请作醮。师徐谓曰：吾力留意醮事，公等亦建此议，所谓好事不约而同也，公等两家但当殷勤。遂约以五月一日为祈雨醮，初三日为贺雨醮，三日中有雨，过三日虽得，非醮家雨也。或曰：天意未易度，师对众出是语，万一失期，能无招小人之訾邪？师曰：非尔所知也。及醮，竟曰雨乃作。翌日，盈尺，越三日，四天廓清，以终谢雨醮事，果如其言。时暑气烦燠，元帅张资允者请师游西山，再四过观，师赴之。翼日斋罢，雨后游东山庵，师与客坐于林间，日夕将还，以绝句示众云：西山爽气清，过雨白云轻。有客林中坐，无心道自成。既还元帅第，楼居数日，来听道话者竟夕不寐。又应大谷庵请，次日，清梦庵请。其夕，大雨自北来，雷电怒合，东西震耀。师曰：此道之用也，得道之人，威光烜赫，无乎不在，雷电莫能匹也。夜深客散，师偃息草堂，须臾，风雨骇至，怒霆一震，窗户几裂，少焉收声，人皆异之。或曰：霹雳当洊至，何一举而息邪？有应者曰：无乃至人在兹，雷师为之霁威乎？</div>
<div>&nbsp;</div>
<div>　　既还，五月二十有五日，道人王志明至自秦州，传旨改北宫仙岛为万安宫，长春观为长春宫，诏天下出家善人皆隶焉，且赐以金虎牌，道家事一仰神仙处置。小暑后，大雨屡至，暑气欲炽，以七言诗示众云：溽暑熏天万里遥，洪波拍海大川潮。嘉禾已见三秋熟，旱魃仍闻五月消。百姓共忻生有望，三军不待令方调。实由道化行无外，暗赐丰年助圣朝。自琼岛为道院，樵薪捕鱼者绝迹数年，园池中禽鱼蕃育，岁时游人往来不绝。斋余，师乘马日凡一往。六月二十有一日，因疾不出，落于宫之东溪。</div>
<div>&nbsp;</div>
<div>　　二十有三日，人报已午间，雷声大作，太液池之南岸崩裂，水入东湖，声闻数十里，鼋鼍鱼鳖尽去，池遂枯涸，北口山亦摧。师闻之，初无言，良久笑曰：山摧池枯，吾将与之俱乎？七月四日，师谓门人曰：昔丹阳尝授记于余云：吾殁之后，教门当大兴，四方往往化为道乡。公正当其时也，道院皆赐敕名额，又当住持大宫观，仍有使者佩符乘传，勾当教门事，此时乃公功成名遂、归休之时也。丹阳之言，一一皆验，若合契符。况教门中勾当人内外悉具，吾归无遗恨矣。师既示疾于宝元，一日，数如匽中，门弟子止之，师曰：吾不欲劳人，汝等犹有分别在，且匽寝奚异哉？</div>
<div>&nbsp;</div>
<div>　　七月七日，门人复请曰：每日斋会，善人甚众，愿垂大慈还堂上，以慰瞻礼。师曰：我九日上堂去也。是日午后留颂云：死生朝昏事一般，幻泡出没水长闲。微光见处跳乌兔，立量开时纳海山。挥斥八纮如咫尺，吹嘘万有似机关。狂辞落笔成尘垢，寄在时人妄听间。遂登葆光堂归真焉，异香满室。门人捻香拜别，众欲哭临，侍者张志素、武志据等遽止众曰：真人适有遗语，令门人宋道安提举教门事，尹志平副之，张志松又其次，王志明依旧勾当，宋德方、李志常等同议教门事，遂复举似遗世颂毕，提举宋道安等再拜而受。黎明，具麻服行丧礼，奔走赴丧者万计。宣差刘仲禄闻之，愕然叹曰：真人朝见以来，君臣道合，离阙之后，上意眷慕，未尝少忘。今师既升去，速当奏闻。首七之后，四方道俗远来赴丧，哀恸如丧考妣。于是，求训法名者日益多。</div>
<div>&nbsp;</div>
<div>　　一日，提举宋公谓志常曰：今月上七日，公暨我同受师旨，法名等事，尔其代书，止用吾手字印。此事已行，姑沿袭之。继而清和大师尹公至自德兴，行祀事。既终七，提举宋公谓清和曰：吾老矣，不能维持教门，君可代吾领之也。让至于再，清和受其托，远迩奉道，会中善众，不减往者。戊子春三月朔，清和建议为师构堂于白云观，或曰：工力浩大，粮储鲜少，恐难成功。清和曰：凡事要人前思，夫众可与乐成，不可与虑始，但事不私己，教门竭力，何为而不办？况先师遗德在人，四方孰不瞻仰？可不劳行化，自有人赞助此缘，公等勿疑。或不然，常住之物，费用净尽，各操一瓢，乃所愿也。宣差便宜刘公闻而喜之，力赞其事。遂举鞠志圆等董其役，自四月上丁，除地建址，历戊、己、庚，俄有平阳、太原、坚、代、蔚、应等群道人二百余，赍粮助力，肯构是堂。四旬告成，其间同结兹缘者，不能备记。议者以为缔构之勤，虽由人力，亦圣贤阴有以扶持也。期以七月九日大葬先师，六月间，霖雨不止，皆虑有妨葬事。既七日初吉，遽报晴霁，人心翕然和悦。前一日将事之初，乃炷香设席，以严其祀。及启柩，师容色俨然如生。远近王官、士庶、僧尼善众观者，凡三日、日万人，皆以手加额，叹其神异焉。继而喧播四方，倾心归向，来奉香火者，不可胜计。本宫建奉安道场三昼夜，豫告斋旬日。</div>
<div>&nbsp;</div>
<div>　　八日辰时，玄鹤自西南来，寻有白鹤继至，人皆仰而异之。九日子时后，设灵宝清醮三百六十分位。醮礼终，藏仙蜕于堂，异香芬馥，移时不散。临午致斋，黄冠羽服与奏者数千人，奉道之众，又复万余。既宁神，翼日，大雨复降，人皆叹曰：天道人事，上下和应，了此一大事，非我师道德纯备，通于天地，达于神明，畴克如是乎？谅非人力所能致也。权省宣抚王公巨川，咸阳巨族也，素慕玄风，近岁又与父师相会于燕，雅怀昭映，道同气合，尊仰之诚，更甚畴昔。故会兹葬事，自为主盟。京城内外，屯以甲兵，备其不虞。罢散之日，略无惊扰。于是，亲榜其堂曰处顺，其观曰白云焉。师为文，未始起稿，临纸肆笔而成。后复有求者，或辄自增损，故两存之。尝夜话，语门弟子曰：古之得道人，见于书传者，略而不传，失其传者，可胜言哉！余屡对汝众举近世得道之士，皆耳目所观接者，其行事甚详，其谈道甚明。暇日当集全真大传，以贻后人。师既没，虽尝口传其概，而后之学者，尚未见其成书，惜哉！（33）侍行门人：虚静先生赵道坚，冲虚大师宋道安，清和大师尹志平，虚寂大师孙志坚，清贞真人夏志诚，清虚大师宋德方，葆光大师王志明，冲虚大师于志可，崇道大师张志素，通真大师鞠志圆，（37）通玄大师李志常，颐真大师郑志修，玄真大师张志远，悟真大师孟志稳，清真大师綦志清，保真大师何志清，通玄大师杨志静，冲和大师潘德冲。特旨蒙古四人从师护持：蒙古打，喝剌八海，宣差阿里鲜，宣差便宜使刘仲禄。</div>
<div>&nbsp;</div>