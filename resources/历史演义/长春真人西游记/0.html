
<p>&nbsp;　　父师真人长春子，姓丘氏，名处机，字通密，登州栖霞人。未冠出家，师事重阳真人。而住磻溪、龙门十有三年，真积力久，学道乃成。暮年，还海上。戊寅之前，师在登州，河南屡欲遣使征聘，事有龃龉，遂已。</p>
<div>&nbsp;</div>
<div>　　明年，住莱州昊天观。夏四月，河南提控边鄙使至，邀师同往。师不可，使者携所书诗颂归。继而复有使自大梁来，道闻山东为宋人所据，乃还。其年八月，江南大帅李公全、彭公义斌来请，不赴。尔后随处往往邀请，莱之主者难其事，师乃言曰：我之行止，天也。非若辈所及知，当有留不住时，去也。</div>
<div>&nbsp;</div>
<div>　　居无何，成吉思皇帝遣侍臣刘仲禄县虎头金牌，其文曰：如朕亲行，便宜行事。及蒙古人二十辈，传旨敦请。师踌躇间，仲禄曰：师名重四海，皇帝特诏仲禄，逾越山海，不限岁月，期必致之。师曰：兵革以来，此疆彼界，公冒险至此，可谓劳矣。仲禄曰：钦奉君命，敢不竭力？仲禄今年五月，在乃满国兀里朵得旨。</div>
<div>&nbsp;</div>
<div>　　六月，至白登北威宁，得羽客常真谕。七月，至德兴，以居庸路梗，燕京发士卒来迎。八月，抵京城，道众皆曰：师之有无，未可必也。过中山，历真定，风闻师在东莱，又得益都府安抚司官吴燕、蒋元，始得其详，欲以兵五千迎师。燕等曰：京东之人，闻两朝议和，众心稍安。今忽提兵以入，必皆据险自固，亦将乘桴海上矣。诚欲事济，不必尔也。从之，乃募自愿者，得二十骑以行。将抵益都，使燕、元驰报其帅张林，林以甲士万郊迎。仲禄笑曰：所以过此者，为求访长春真人，君何以甲士为？林于是散其卒，相与按辔以入，所历皆以此语之，人无骇谋，林复给以驿骑。次潍州，得尹公。</div>
<div>&nbsp;</div>
<div>　　冬十有二月，同至东莱，传皇帝所以宣召之旨。师知不可辞，徐谓仲禄曰：此中艰食，公等且往益都，俟我上元醮竟，当遣十五骑来。十八日，即行。于是，宣使与众西入益都，预选门弟子十有九人，以俟其来。如期骑至，与之俱行。由潍阳至青社，宣使已行矣。闻之张林言：正月七日，有骑四百军于临淄，青民大骇，宣使逆而止之，今未闻所在。师寻过长山及邹平，二月初，届济阳，士庶奉香火，拜迎于其邑南，羽客长迎前导，饭于养素庵。会众佥曰：先月十八日，有鹤十余自西北来，飞鸣云间，俱东南去。翌日辰巳间，又有数鹤来自西南，继而千百，或颉或颃，拂庵盘桓乃去。今乃知鹤见之日，即师启行之辰也。皆以手加额。留数日，二月上旬，宣使遣骑来报：已驻军将陵，舣舟以待。明日遂行。</div>
<div>&nbsp;</div>
<div>　　十三日，宣使以军来迓，师曰：来何暮？对以：道路梗，特往燕京会兵，东备信安，西备常山，仲禄亲提军取深州、下武邑以辟路，构桥于滹沱，括舟于将陵，是以迟。师曰：此事非公不克办。次日，绝滹沱而北。二十二日，至卢沟，京官、士、庶、僧、道郊迎。是日，由丽泽门入，道士具威仪长吟其前。行省石抹公馆师于玉虚观，自尔求颂乞名者日盈门。凡士马所至，奉道弟子以师与之名，往往脱欲兵之祸，师之道荫及人如此。宣抚王巨川楫上诗，师答云：旌旗猎猎马萧萧，北望燕师渡石桥。万里欲行沙漠外，三春遽别海山遥。良朋出塞同归雁，破帽经霜更续貂。一自元元西去后，到今无似北庭招。师闻行宫渐西，春秋已高，倦冒风霜，欲待驾回朝谒，又仲禄欲以选处女偕行，师难之曰：齐人献女乐，孔子去鲁。余虽山野，岂与处女同行哉？仲孙乃令曷剌驰奏，师亦遣人奉表。</div>
<div>&nbsp;</div>
<div>　　一日，有人求跋阎立本太上过关图，题：蜀郡西游日，函关东别时。群胡若稽首，大道复开基。又以二偈示众，其一云：杂乱朝还暮，轻狂古到今。空华空寂念，若有若无心。其二云：触情常决烈，非道莫参差。忍辱调猿马，安闲度岁时。四月上旬，会众请望日醮于天长，师以行辞，众请益力，曰：今兹兵革未息，遗民有幸得一睹真人，蒙道荫者多矣。独死者冥冥长夜，未沐荐拔，遗恨不无耳。师许之。时方大旱，十有四日，既启醮事，雨大降。众且以行礼为忧，师于午后赴坛将事，俄而开霁。众喜而叹曰：一雨一晴，随人所欲，非道高德厚者，感应若是乎？</div>
<div>&nbsp;</div>
<div>　　明日，师登元宝堂传戒。时有数鹤自西北来，人皆仰之，焚简之际，一简飞空而灭，且有五鹤翔舞其上。士大夫咸谓：师之至诚动天地。南塘老人张天度子真作赋美其事；诸公皆有诗。醮竟，宣使刘公从师北行，道出居庸，夜遇群盗于其北，皆稽颡以退。且曰：无惊父师。五月，师至德兴龙阳观度夏，以诗寄燕京士大夫云：登真何在泛灵槎？南北东西自有嘉。碧落云峰天景致，沧波海市雨生涯。神游八极空虽远，道合三清路不差。弱水纵过三十万，腾身顷刻到仙家。时京城吾道孙周楚卿、杨彪仲文、师谞才卿、李士谦子进、刘中用之、陈时可秀玉、吴章德明、赵中立正卿、王锐威卿、赵昉德辉、孙锡天锡，此数君子，师寓玉虚日所与唱和者也。王觏逢辰、王直哉清甫，亦与其游。观居禅房山之阳，其山多洞府，常有学道修真之士栖焉，师因挈众以游。初入峡门，有诗云：入峡清游分外嘉，群峰列岫戟查牙。蓬莱未到神仙境，洞府先观道士家。松塔倒县秋雨露，石楼斜照晚云霞。却思旧日终南地，梦断西山不见涯。其地爽垲，势倾东南，一望三百余里。观之东数里，平地有涌泉，清泠可爱。师往来其间，有诗云：午后迎风□日行，遥山极目乱云横。万家酷暑熏肠热，一派寒泉入骨清。北地往来时有信，东皋游戏俗无争（耕夫牧竖，堤阴让坐）。溪边浴罢林间坐，散髪披襟畅道情。</div>
<div>&nbsp;</div>
<div>　　中元日，本观醮，午后，传符授戒，老幼露坐热甚，悉苦之。须臾，有云覆其上，状如圆盖，移时不散，众皆喜跃赞叹。又观井中水可给百众，至是踰千人，执事者谋他汲，前后三日，井泉忽溢，用之不竭，是皆善缘天助之也。醮后题诗云：太上宏慈救万灵，众生荐福藉群经。三田保护精神气，万象钦崇日月星。自揣肉身潜有漏，难逃科教入无形。且遵北斗斋仪法（南斗、北斗皆谕斋醮），渐陟南宫火炼庭。八月初，应宣德州元帅移剌公请，遂居朝元观。中秋夜，有贺圣朝二曲。其一云：断云归岫，长空凝翠，宝鉴初圆。大光明、宏照亘流沙，外直过西天。人间是处，梦魂沈醉，歌舞华筵。道家门、别是一船清，暗开悟心田。其二云：洞天深处，良朋高会，逸兴无边。上丹霄、飞至广寒宫，悄掷下金钱。灵虚晃耀，睡魔奔送，玉兔婵娟。坐忘机、观透本来真，任法界周旋。是后天气清肃，静夜安闲。复作二绝云：长河耿耿夜深深，寂寞寒窗万虑沈。天下是非俱不到，安闲一片道人心。其二云：清夜沉沉月向高，山河大地绝纤毫。惟余道德浑沦性，上下三天一万遭。朝元观据州之干隅，功德主元帅移剌公因师欲北行，创构堂殿，奉安尊像，前后云房洞室，皆一新之。十月间，方绘祖师堂壁，画史以其寒，将止之。师不许，曰：邹律尚且回春，况圣贤阴有所扶持邪？是月，果天气温和如春，绝无风沙，由是画史得毕其功。有诗云：季春边朔苦寒同，走石追沙振大风。旅雁翅垂南去急，行人心倦北征穷。我来十月霜犹薄，人讶千山水尚通。不是小春和气暖，天教成就画堂功。寻阿里鲜至自斡辰大王帐下，使来请师。继而宣抚王公巨川亦至，曰：承大王钧旨：如师西行，请过我。师首肯之。是月，北游望山，曷剌进表回，有诏曰：成吉思皇帝敕真人丘师。又曰：惟师道踰三子，德重多端。其终曰：云轩既发于蓬莱，鹤驭可游于天竺。达磨东迈，元印法以传心；老氏西行，或化胡而成道。顾川途之虽阔，瞻几杖以非遥。爰答来章，可明朕意。秋暑，师比平安好。指不多及，其见重如此。又敕刘仲禄云：无使真人饥且劳，可扶持缓缓来。师与宣使议曰：前去已寒，沙路绵远，道众所须未备，可往龙阳，乘春起发。宣使从之。</div>
<div>&nbsp;</div>
<div>　　十八日，南往龙阳，道友送别，多泣下。师以诗示众云：生前暂别犹然可，死后长离更不堪。天下是非心不定，轮回生死苦难甘。翌日，到龙阳观过冬。十一月十有四日，赴龙岩寺斋，以诗题殿西庑云：杖藜欲访山中客，空水沉沉澹无色。夜来飞雪满岩阿，今日山光映天白。天高日下松风清，神游八极腾虚明。欲写山家本来面，道人活计无能名。十二月，以诗寄燕京道友云：此行真不易，此别话应长。北蹈野狐岭，西穷天马乡。阴山无海市，白草有沙场。自叹非元圣，何如历大荒？又云：京都若有饯行诗，早寄龙阳出塞时。昔有上床鞋履别，今无发轸梦魂思。复寄燕京道友云：十年兵火万民愁，千万中无一二留。去岁兴逢慈诏下，今春须合冒寒游。不辞岭北三千里（皇帝旧兀里多），仍念山东二百州。穷急漏处残喘在，早教身命得消忧。辛巳之上元，醮于宣德州上元观，以颂示众云：生下一团腥臭物，种成三界是非魔。连枝带叶无穷劳，跨古腾今不奈何。以二月八日启行，时天气晴霁，道友饯行于西郊，遮马首以泣曰：父师去万里外，何时复获瞻礼？师曰：但若辈道心坚固，会有日矣。众复泣请：果何时邪？师曰：行止非人所能为也，兼远涉异域，其道合与不合，未可必也。众曰：师岂不知？愿预告弟子等。度不获已，乃重言曰：三载归，三载归。</div>
<div>&nbsp;</div>
<div>　　十日，宿翠帡口。明日，北度野狐岭，登高南望，俯视太行诸山，晴岚可爱，北顾但寒沙衰草，中原之风，自此隔绝矣。道人之心，无适不可。宋德芳辈指战场白骨曰：我归，当荐以金箓，此亦余北行因缘之一端耳。北过抚州，十五日，东北过盖里泊，尽丘垤咸卤地，始见人烟二十余家。南有盐池，迤逦东北去，自此无河，多凿沙井以汲。南北数千里，亦无大山，马行五日，出明昌界，以诗纪实云：坡陀折迭路弯环，到处盐场死水湾。尽日不逢人过往，经年时有马回轘。地无木植惟荒草，天产丘陵没大山。五谷不成资奶酪，皮裘毡帐亦开颜。又行六七日，忽入大沙陀，其碛有矮榆，大者合抱。东北行千里外，无沙处绝无树木。</div>
<div>&nbsp;</div>
<div>　　三月朔，出沙陀，至鱼儿泊，始有人烟聚落，多以耕钓为业。时已清明，春色渺然，凝冰未泮。有诗云：北陆祁寒自古称，沙陀三月尚凝冰。更寻若士为黄鹄，要识修鲲化大鹏。苏武北迁愁欲死，李陵南望去无凭。我今返学卢敖志，六合穷观最上乘。三月五日，起之东北，四旁远有人烟，皆黑车白帐，随水草放牧。尽原隰之地，无复寸木，四望惟黄云白草。行不改途，又二十余日，方见一沙河，西北流入陆局河。水濡马腹，傍多丛柳。渡河北行三日，入小沙陀。四月朔，至斡辰大王帐下，冰始袢，草微萌矣。时有婚嫁之会，五百里内，首领皆载马湩助之，皂车毡帐，成列数千。七日，见大王，问以延生事。师谓须斋戒而后可闻，约以望日授受。至日，雪大作，遂已。大王复曰：上遣使万里，请师问道，我曷敢先焉？且谕阿里鲜，见毕东还，须奉师过此。</div>
<div>&nbsp;</div>
<div>　　十七日，大王以牛马百数、车十乘送行。马首西北，二十二日，抵陆局河，积水成海，周数百里，风浪漂出大鱼，蒙古人各得数尾。并河南岸西行，时有野韭得食。五月朔亭午，日有食之，既，众星乃见，须臾复明，时在河南岸（蚀自西南，生自东北）。其地朝凉而暮热，草多黄花。水流东北，两岸多高柳，蒙古人取之，以造庐帐。行十有六日，河势绕西北山去，不得穷其源，西南泊驿路，蒙古人喜曰：前年已闻父师来，因献黍米石有五斗，师以斗枣酬之。渠喜曰：未尝见此物；因舞谢而去。</div>
<div>&nbsp;</div>
<div>　　又行十日，夏至，量日影三尺六七寸，渐见大山峭拔，从此以西，渐有山阜，人烟颇众，亦皆以黑车白帐为家。其俗牧且猎，衣以韦毳，食以肉酪。男子结髪垂两耳，妇人冠以桦皮，高二尺许，往往以皂褐笼之，富者以红绡，其末如鹅鸭，名曰故故，大忌人触，出入庐帐须低回。俗无文籍，或约之以言，或刻木为契，遇食同享，难则争赴，有命则不辞，有言则不易，有上古之遗风焉。以诗叙其实云：极目山川无尽头，风烟不断水长流。如何造物开天地？到此令人放马牛。饮血茹毛同上古，峨冠结髪异中州。圣贤不得垂文化，历代纵横只自由。又四程，西北渡河，乃平野，其旁山川皆秀丽，水草且丰美。东西有故城，基址若新，街衢巷陌卡辨，制作类中州。岁月无碑刻可考，或云契丹所建，既而地中得古瓦，上有契丹字，盖辽亡士马不降者西行所建城邑也。又言：西南至寻思干城万里外，回纥国最佳处，契丹都焉，历七帝。</div>
<div>&nbsp;</div>
<div>　　六月十三日，至长松岭后宿，松栝森森，干云蔽日，多生山阴涧道间，山阳极少。十四日，过山，度浅河，天极寒，<a href="http://www.mingqingxiaoshuo.com/renwu/zhuangzhe/" target="_blank" class="infotextkey">壮者</a>不可当。是夕，宿平地。十五日，晓起，环帐皆薄冰，霜已三降，河水有澌，冷如严冬。土人云：常年五六月有雪，今岁幸晴暖。师易其名曰大寒岭；凡遇雨多雹，山路盘曲。西北且百余里，既而复西北，始见平地，有石河长五十余里，岸深十余丈，其水清泠可爱，声如鸣玉。峭壁之间，有大葱高三四尺，涧上有松皆十余丈。西山连延，上有乔松郁然。山行五六日，峰回路转，林峦秀茂，下有溪水注焉。平地皆松桦杂木，若有人烟状。寻登高岭，势若长虹，壁立千仞，俯视海子，渊深恐人。</div>
<div>&nbsp;</div>
<div>　　二十八日，泊窝里朵之东，宣抚往奏禀皇后，奉旨请师渡河。其水东北流，弥漫没轴，绝流以济。入营，驻车南岸，车帐千百，日以醍醐湩酪为供。汉、夏公主皆送寒具等食，黍米斗白金十两，满五十两可易面八十斤，盖面出阴山之后二千余里，西域贾胡以橐驼负至也。中伏账房无蝇。窝里朵，汉语行宫也，其车舆亭帐，望之俨然，古之大单于未有若此之盛也。七月九日，同宣使西南行五六日，屡见山上有雪，山下往往有坟墓，及升高陵，又有祀神之迹。又三二日，历一山，高峰如削，松杉郁茂，而有海子，南出大峡，则一水西流，杂木丛映于水之阳，韭茂如芳草，夹道连数十里。北有故城曷剌肖，西南过沙场二十里许，水草极少，始见回纥决渠灌麦。又五六日，踰岭而南，至蒙古营，宿拂庐。旦行，迤逦南山，望之有雪，因以诗纪其行：当时悉达悟空行，发轸初来燕子城（抚州是也）。北至大河三月数（即陆局河也，四月尽到，约二千余里），西临积雪半年程（即此地也，山常有雪，东至陆局河约五千里，七月尽到）。不能隐地回风坐（道法有回风隐地、攀斗藏天之术），却使弥天逐日行。行到山穷水尽处，斜阳依旧向西倾。邮人告曰：此雪山北，是田镇海八剌喝孙也。八剌喝孙，汉语为城。中有仓廪，故又呼曰仓头。</div>
<div>&nbsp;</div>
<div>　　七月二十五日，有汉民工匠络绎来迎，悉皆欢呼归礼，以彩幡、华盖、香花前导。又有章宗二妃，曰徒单氏，曰夹谷氏，及汉公主母钦圣夫人袁氏，号泣相迎，顾谓师曰：昔日稔闻道德高风，恨不一见，不意此地有缘也。翌日，阿不罕山北镇海来谒。师与之语曰：吾寿已高，以皇帝二诏丁宁，不免远行数千里，方临治下。沙漠中多不以耕耘为务，喜见此间秋稼已成。余欲于此过冬，以待銮舆之回，何如？宣使曰：父师既有法旨，仲禄不敢可否，惟镇海相公度之。公曰：近有敕诸处官员，如遇真人经过，无得稽其程，盖欲速见之也。父师若须于此，则罪在镇海矣，愿亲从行。凡师之所用，敢不备？师曰：因缘如此，当十日行。公曰：前有大山高峻，广泽沮陷，非车行地，宜减车从，轻骑以进。用其言，留门弟子宋道安辈九人，选地为观。人不召而自至，壮者效其力，匠者效其技，富者施其财。圣堂方丈，东厨西庑，左右云房（无瓦，皆土木），不一月落成，榜曰栖霞观。时稷黍在地，八月初霜降，居人促收麦故也。大风傍北山西来，黄沙蔽天，不相物色。师以诗自叹云：某也东西南北人，从来失道走风尘。不堪白髪垂垂老，又蹈黄沙远远巡。未死且令观世界，残生无分乐天真。四山五岳多游遍，八表飞腾后入神。</div>
<div>&nbsp;</div>
<div>　　八日，携门人虚静先生赵九古辈十余人，从以二车，蒙古驿骑二十余，傍大山西行，宣使刘公、镇海相公又百骑。李家奴，镇海从者也，因曰：前此山下精截我脑后髪，我甚恐。镇海亦云：乃满国王亦曾在此为山精所惑，食以佳馔。师默而不答。西南约行三日，复东南过大山、经大峡，中秋日，抵金山东北，少驻复南行。其山高大，深谷长阪，车不可行。三太子出军，始辟其路。乃命百骑挽绳县辕以上。约行四程，连度五岭，南出山前，临河止泊。从官连幕为营，因水草便，以待铺牛驿骑，数日乃行。有诗三绝云：八月凉风爽气清，那堪日暮碧天晴？欲吟胜慨无才思，空对金山皓月明。其二云：金山南面大河流，河曲盘桓赏素秋。秋水暮天山月上，清吟独啸夜光球。其三云：金山虽大不孤高，四面长拕拽脚牢。横截山天心腹树，干云蔽日竞呼号。渡河而南，前经小山，石杂五色。其旁草木不生，首尾七十里。复有二红山当路，又三十里，咸卤地中有一小沙井，因驻程挹水为食。傍有青草，多为养马践履。宣使与镇海议曰：此地最难行处，相公如何则可？公曰：此地我知之久矣。同往谘师，公曰：前至白骨甸地，皆黑石，约行二百余里，达沙陀北边，颇有水草。更涉大沙陀百余里，东西广袤，不知其几千里。及回纥城，方得水草。师曰：何谓白骨甸？公曰：古之战场，凡疲兵至此，十无一还，死地也。</div>
<div>&nbsp;</div>
<div>　　顷者，乃满大势亦败。于是，遇天晴昼行，人马往往困毙，唯暮起夜度，可过其半。明日向午，得水草矣。少憩俟晡时即行，当度沙岭百余，若舟行巨浪然。又明日辰巳间，得达彼城矣。夜行良便，但恐天气黯黑，魑魅魍魉为祟，我辈当涂血马首以厌之。师乃笑曰：邪精妖鬼，逢正人远避，书传所载，其孰不知？道人家何忧此事？日暮，遂行，牛乏，皆道弃之，驭以六马，自尔不复用牛矣。初在沙陀北，南望天际若银霞，问之左右，皆未详。师曰：多是阴山。翌日，过沙陀，遇樵者再问之，皆曰：然。于是，途中作诗云：高如云气白如沙，远望那知是眼花？渐见山头堆玉屑，远观日脚射银霞。横空一字长千里，照地连城及万家。从古至今当不坏，吟诗写向直南夸。八月二十七日，抵阴山后，回纥郊迎。至小城北，酋长设蒲萄酒及名果、大饼、浑葱，裂波斯布人一尺，乃言曰：此阴山前三百里和州也。其地大热，蒲萄至伙。翌日，沿川西行，历二小城，皆有居人。时禾麦初熟，皆赖泉水浇灌，得有秋，少雨故也。西即鳖思马大城，王官士庶僧道教数百，具威仪远迎。僧皆赭衣，道士衣冠与中国特异。泊于城西蒲萄园之上阁，时回纥王部族劝蒲萄酒，供以异花杂果名香，且列侏儒伎乐，皆中州人。士庶日益敬，侍坐者有僧、道、儒，因问风俗。乃曰：此大唐时北庭端府，景龙二年，杨公何为大都护，有德政，诸夷心服，惠及后人，于今赖之。有龙兴、西寺二石刻在，功德焕然可观，寺有佛书一藏。唐之边城，往往尚存。其东数百里，有府曰西凉。其西三百余里，有县曰轮台。师问曰：更几程得至行在？皆曰：西南更行万余里即是。</div>
<div>&nbsp;</div>
<div>　　其夜风雨作，园外有大树，复出一篇示众云：夜宿阴山下，阴山夜寂寥。长空云黯黯，大树叶萧萧。万里途程远，三冬气候韶。全身都放下，一任断蓬飘。九月二日，西行。四日，宿轮台之东，迭屑头目来迎。南望阴山，三峰突兀倚天。因述诗赠书生李伯祥，生相人。诗云：三峰并起插云寒，四壁横陈绕涧盘。雪岭界天人不到，冰池耀日俗难观（人云：向此冰池之间观看，则魂识昏昧）。岩深可避刀兵害（其岩险固，逢乱世坚守，则得免其难），水众能滋稼穑干（下有泉源，可以灌溉田禾，每岁秋成）。名镇北方为第一，无人写向图画看。又历二城，重九日，至回纥昌八剌城。其王畏午儿与镇海有旧，率众部族及回纥僧皆远迎。既入，斋于台上，洎其夫人劝蒲萄酒，且献西瓜，其重及秤，甘瓜如枕许，其香味盖中国未有也。园蔬同中区，有僧来侍坐，使译者问：看何经典？僧云：剃度受戒，礼佛为师。盖此以东昔属唐，故西去无僧、道，回纥但礼西方耳。翌日，并阴山而西约十程。又度沙场，其沙细，遇风则流，状如惊涛，乍聚乍散，寸草不萌，车陷马滞，一昼夜方出，盖白骨甸大沙分流也。南际阴山之麓，踰沙，又五日，宿阴山北。诘朝，南行，长阪七八十里，抵暮乃宿。天甚寒，且无水。</div>
<div>&nbsp;</div>
<div>　　晨起，西南行约三十里，忽有大池，方圆几二百里，雪峰环之，倒影池中，师名之曰天池。沿池正南下，左右峰峦峭拔，松桦阴森，高逾百尺，自巅及麓，何啻万株！众流入峡，奔腾汹涌，曲折湾环，可六七十里。二太子扈从西征，始凿石理道，刊木为四十八桥，桥可并车。薄暮宿峡中，翌日方出，入东西大川，水草盈秀。天气似春，稍有桑、栆。次及一程，九月二十七日，至阿里马城，铺速满国王暨蒙古塔剌忽只领诸部人来迎，宿于西果园。土人呼果为阿里马，盖多果实，以是名其城。其地出帛，目曰秃鲁麻，俗所谓种羊毛织成者。时得七束为御寒衣，其毛类中国。柳花鲜洁细软，可为线为绳，为帛为绵。农者亦决渠灌田，土人惟以瓶取水，戴而归。及见中原汲器，喜曰：桃花石诸事皆巧。桃花石，谓汉人也。师自金山至此，以诗纪其行云：金山东畔阴山西，千岩万壑横深溪。溪边乱石当道卧，古今不许通轮蹄。前年军兴二太子，修道架桥彻溪水（三太子修金山，二太子修阴山）。今年吾道欲西行，车马喧阗复经此。银山铁壁千万重，争头竞角夸清雄。日出下观沧海近，月明上与天河通。参天松如笔管直，森森动有百余尺。万株相依郁苍苍，一鸟不鸣空寂寂。羊肠孟门压太行，比斯太略犹寻常。双车上下苦敦攧，百骑前后多惊惶。天池海在山头上，百里镜空含万象。县车束马西下山，四十八桥低万丈。河南海北山无穷，千变万化规模同。未若兹山太奇绝，磊落峭拔如神功。我来时当八九月，半山已上皆为雪。山前草木暖如春，山后衣衾冷如铁。连日所供胜前。</div>
<div>&nbsp;</div>
<div>　　又西行四日，至答剌速没辇（没辇，河也），水势深阔。抵西北流，从东来，截断阴山，河南复是雪山。十月二日，乘舟以济，南下至一大山，北有一小城。又西行，五日，宣使以师奉诏来，去行在渐近，先往驰奏，独镇海相公从师西行。七日，度西南一山，逢东夏使回，礼师于帐前，因问：来自何时？使者曰：自七月十二日辞朝，帝将兵追算端汗至印度。明日，遇大雪，至回纥小城，雪盈尺，日出即消。</div>
<div>&nbsp;</div>
<div>　　十有六日，西南过板桥，渡河，晚至南山下，即大石林牙（大石，学士林牙小名），其国王辽后也。自金师破辽，大石林牙领众数千走西北，移徙十余年，方至此地。其风土、气候与金山以北不同，平地颇多，以农桑为务。酿蒲萄为酒，果实与中国同，惟经夏秋无雨，皆疏河灌溉，百谷用成。东北西南，左右山川，延袤万里，传国几百年。乃满失国，依于大石，士马复振，盗据其土。而算端西削其地，天兵至，乃满寻灭，算端亦亡。又闻前路多阻。适坏一车，遂留之。</div>
<div>&nbsp;</div>
<div>　　十有八日，沿山而西。七八日，山忽南去，一石城当途，石色尽赤，有驻军古迹。西有大冢，若斗星相连。又渡石桥，并西南山行五程，至塞蓝城，有小塔，回纥<a href="https://www.mingqingxiaoshuo.com/renwu/wanglai/" target="_blank" class="infotextkey">王来</a>迎入馆。</div>
<div>&nbsp;</div>
<div>　　十一月初，连日雨大作。四月，土人以为年，傍午相贺。是日，虚静先生赵九古语尹公曰：我随师在宣德时，觉有长往之兆，颇倦行役。蒙师训：道人不以死生动心，不以苦乐介怀，所适无不可。今归期将至，公等善事父师。数日，示疾而逝，盖十一月五日也。师命弟子葬九古于郭东原上，即行。西南复三日，至一城，其王亦回纥，年已耄矣，备迎送礼，供以汤饼。明日，又历一城。复行二日，有河，是为霍阐没辇。由浮桥渡，泊于西岸。河桥官献鱼于田相公，巨口无鳞。其河源出东南二大雪山间，色浑而流急，深数丈，势倾西北，不知其几千里。河之西南，绝无水草者二百余里，即夜行，复南，望大雪山而西，山形与邪米思干之南山相首尾，复有诗云：造物峥嵘不可名，东西罗列自天成。南横玉峤连峰峻，北压金沙带野平。下枕泉源无极润，上通霄汉有余清。我行万里慵开口，到此狂吟不胜情。又至一城，得接水草。复经一城，回纥头目远迎，饭于城南，献蒲萄酒，且使小儿为缘竿舞刀之戏。</div>
<div>&nbsp;</div>
<div>　　再经二城，山行半日，入南北平川，宿大桑树下，其树可荫百人。前至一城，临道一井，深踰百尺。有回纥叟驱一牛，挽辘轳汲水以饮渴者。初帝之西征也，见而异之，命蠲其赋役。仲冬十有八日，过大河，至邪米思干大城之北，太师移剌国公及蒙古、回纥帅首载酒郊迎，大设帷幄，因驻车焉。宣师刘公以路梗留，坐中白师曰：顷知千里外有大河，以舟梁渡，土寇坏之。况复已及深冬，父师宜来春朝见。师从之。少焉，由东北门入。其城因沟岸为之，秋、夏常无雨，国人疏二河入城，分绕巷陌，比屋得用。方算端氏之未败也，城中常十万余户。国破而来，存者四之一，其中大率多回纥人，田园不能自主，须附汉人及契丹、河西等。其官亦以诸色人为之，汉工匠杂处城中。有冈高十余丈，算端氏之新宫据焉，太师先居之。以回纥艰食，盗贼多有，恐其变，出居于水北。师乃住宫，叹曰：道人任运逍遥，以度岁月。白刃临头，犹不畏惧。况盗贼未至，复预忧乎？且善恶两途，必不相害。从者安之。太师作斋，献金段十，师辞不受，遂月奉米面、油菓等物，日益尊敬。公见师饮少，请以蒲萄百戽作新酿。师曰：何必酒邪？但如其数得之，待宾客足矣。其蒲萄经冬不坏。又见孔雀、大象，皆迤南数千里印度国物。师因暇日出诗一篇云：二月经行十月终，西临回纥大城墉。塔高不见十三级（以砖刻镂玲珑，外无层级，内可通行），山厚已过千万重。秋日在郊犹放象，夏云无雨不从龙。嘉蔬麦饭蒲萄酒，饱食安眠养素慵。师既住冬，宣使洎相公镇海遣曷剌等同一行使臣，领甲兵数百，前路侦伺，汉人往往来归依。时有算历在旁，师因问五月朔日食事，其人云：此中辰时食至六月止。师曰：前在陆巨河时，午刻见其食。既又西南至金山，言已食至七分。此三处所见，各不相同。按孔颖达春秋疏：月体映日则日食。以今料之，盖当其下既见日食。既在旁者，则千里渐殊耳。正如以扇翳灯，扇影所及，无复光明。其旁渐远，则灯光渐多矣。师一日至故宫中，遂书凤栖梧桐词于壁。其一云：一点灵明潜启悟，天上人间，不见行藏处。四海八荒惟独步，不空不有谁能睹？瞬目扬眉全体露，混茫法界超然去。万劫轮回遭一遇，九元齐上三清路。其二云：日月循环无定止，春去秋来，多少荣枯事？五帝三皇千百禩，一兴一废长如此。死去生来生复死，轮回变化何时已？不到无心休歇地，不能清净超于彼。又诗二首，其一云：东海西秦数十年，精思道德究重元。日中一食那求饱？夜半三更强不眠。实迹未谐霄汉举，虚名空播朔方传。直教大国垂明诏，万里风沙走极边。其二云：弱冠奉真傍海涛，中年遁迹陇山高。河南一别升黄鹄，塞北重宣钓巨鳌。无极山川行不尽，有为心迹动成劳。也知六合三千界，不得神通未可逃。是年闰十二月将终，侦骑回，同宣使来白父师，言二太子发军复整舟梁，土寇已灭。曷剌等诣营谒太子，言师欲朝帝所，复承命云：上驻跸大雪山之东南，今则雪积山门百余里，深不可行，此正其路尔。为我请师来此，听候良便，来时当就彼城中遣蒙古军护送。师谓宣差曰：闻河以南千里，绝无粮养，吾食须米面、蔬菜，可回报太子帐下。壬午之春正月，杷榄始华，类小桃，俟秋采其实食之，味如胡桃。二月二日春分，杏花已落，司天台判李公辈请师游郭西，宣使洎诸官载蒲萄酒以从。是日，天气晴霁，花木鲜明，随处有台池楼阁，间之蔬圃，憩则藉草，人皆乐之。谈玄论道，时复引觞，日昃方归。作诗云：阴山西下五千里，大石东过二十程。雨霁雪山遥惨淡，春分河府近清明（邪米思干大城，大石有国时名为河中府）。园林寂寂鸟无语（花木虽茂，并无飞禽），风日迟迟花有情。同志暂来闲聛睨，高隐归去待升平。望日，乃一百五旦太上真元节也，时僚属请师复游郭西，园林相接百余里，虽中原莫能过，但寂无鸟声耳，遂成二篇以示同游。其一云：二月中分百五期，元元下降日迟迟。正当月白风清夜，更好云收雨霁时。匝地园林行不尽，照天花木坐观奇。未能绝粒成嘉遁，且向无为乐有为。其二云：深蕃古迹尚横陈，大漠良朋欲徧寻。旧日亭台随处列，向年花卉逐时新。风光甚解流连客，夕照那堪断送人。窃念世间酬短景，何如天外饮长春？三月上旬，阿里鲜至自行宫，传旨云：真人来自日出之地，跋涉山川，勤劳至矣。今朕已回，亟欲问道，无倦迎我。次谕宣使仲禄曰：尔持诏征聘，能副朕心，他日当置汝善地。复谕镇海曰：汝护送真人来甚勤，余惟汝嘉。仍敕万户播鲁只以甲士千人卫过铁门关。师问阿里鲜以途程事，对曰：春正月十有三日，自此初发，驰三日，东南过铁门。又五日，过大河。二月初吉，东南过大雪山，积雪甚高，马上举鞭测之，犹未及其半。下所踏者，复五尺许。南行二日，至行宫矣。且师至次第奏讫，上悦，留数日方回。</div>
<div>&nbsp;</div>
<div>　　师遂留门人<a href="http://www.mingqingxiaoshuo.com/renwu/yinzhiping/" target="_blank" class="infotextkey">尹志平</a>辈三人于馆，以侍行五六人同宣使辈三月十有五日启行。四日过碣石城，预传圣旨：令万户播鲁只领蒙古、回纥军一千护送。过铁门，东南度山，山势高大，乱石纵横。众军挽车，两日方至前山，沿流南行，军即北入大山破贼。五日，至小河，亦船渡，两岸林木茂盛。七日，舟济大河，即阿母没辇也。乃东南行，晚泊古渠上，渠边芦苇满地，不类中原所有。其大者，经冬叶青而不凋，因取以为杖，夜横辕下，辕覆不折；其小者叶枯春换。少南，山中有大实心竹，士卒以为戈戟。又见蜥蜴，皆长三尺许，色青黑。时三月二十九日也，因作诗云：志道既无成，天魔深有惧。东辞海上来，西望日边去。鸡犬不闻声，马牛更递铺。千山及万水，不知是何处？又四日，得达行在，上遣大臣喝剌播得来迎，时四月五日也。馆舍定，即入见，上劳之曰：他国征聘皆不应，今远踰万里而来，朕甚嘉焉。对曰：山野奉诏而赴者，天也。上悦，赐坐，食次，问真人远来，有何长生之药以资朕乎？师曰：有卫生之道，而无长生之药。上嘉其诚实，设二帐于御幄之东以居焉。译者问曰：人呼师为腾吃利蒙古孔（<a href="http://www.mingqingxiaoshuo.com/bijixiaoshuo/yiyu/" target="_blank" class="infotextkey">译语</a>谓天人也），自谓之邪？人称之邪？师曰：山野非自称，人呼之耳。译者再至曰：旧奚呼？奏以：山野四人事重阳师学道，三子羽化矣，惟山野处世，人呼以先生。上问镇海曰：真人当何号？镇海奏曰：有人尊之曰师父者、真人者、神仙者。上曰：自今以往，可呼神仙。时适炎热，从车驾庐于雪山避暑。上约四月十四日问道，外使田镇海、刘仲禄、阿里鲜记之，内使近侍三人记之。有报回纥山贼指斥者，上欲亲征，因改卜十月吉。师乞还旧馆，上曰：再来，不亦劳乎？师曰：两旬可矣。上又曰：无护送者。师曰：有宣差杨阿狗。又三日，命阿狗督回纥酋长以千余骑从行，由他路回。遂历大山，山有石门，望如削蜡，自巨石横其上若桥焉。其下流甚急，骑士策其驴以涉，驴遂溺死，水边多横尸。此地盖关口，新为兵所破。出峡，复有诗二篇。其一云：水北铁门犹自可，水南石峡太堪惊。两崖绝壁搀天耸，一涧寒波滚地倾。夹道横尸人掩鼻，溺溪长耳我伤情。十年万里干戈动，早晚回军复太平。其二云：雪岭皑皑上倚天，晨光灿灿下临川。仰观峭壁人横度，俯视危崖柏倒县。五月严风吹面冷，三焦热病当时痊。我来演道空回首，更卜良辰待下元。</div>
<div>&nbsp;</div>
<div>　　始师来觐，三月竟，草木繁盛，羊马皆肥，及奉诏回，四月终矣，百草悉枯。又作诗云：</div>
<div>　　</div>
<div>　　外国深番事莫穷，阴阳气候特无从。</div>
<div>　　纔经四月阴魔尽（春冬霖雨，四月，纯阳，绝无雨），却笑弥天旱魃凶。</div>
<div>　　浸润百川当九夏（以水溉田），摧残万草若三冬。</div>
<div>　　我行往复三千里（三月去，五月回），不见行人带雨容。</div>
<div>　　</div>
<div>　　路逢征西人回，多获珊瑚，有从官以白金二镒易之，近五十株，高者尺余，以其得之马上，不能完也。继日，乘凉宵征，五六日，达邪米思干（大石名河中府），诸官迎师入馆，即重午日也。</div>
<div>&nbsp;</div>