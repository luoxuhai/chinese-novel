　　第二十二回郑庄公祖宫演武周郑于繻葛大战却说次日庄公，令军将俱各披挂，分为四队。第一队，将官乃郑伯次子曼伯是也，挂前部先锋印，大将军颍考叔副之，引兵五千，屯于前。第二队，将官乃大夫原繁，字公简，挂左翼先锋印，公子子元副之，引兵五千，屯于左。第三队，将官乃下大夫公孙关，字子都，挂右将军印，太子忽副之，引兵五千，屯于右。第四队，将官乃上大夫公子吕，字子封，挂都督诸军运筹元帅兼后队保驾大将之印，以右大夫，段叔盈副之，引兵五千，屯于后。诸军共有一十六万，大将四百余员，分为四队，列在大宫之前。<br><br>　　须臾，齐鲁二侯来至，郑伯宴之于宫前殿。酒至数巡，郑伯传令谓诸将曰：“往者西戎所进铁弓一张，约三百余斤，今可设的于场前，有能挽此弓连中三箭于的，以助齐鲁二侯之乐者，定有重赏。”只见前队军中拥出一员大将，丰神慷慨，勇力骁雄，乃副先锋颍考叔也。考叔左手伸弓，右手架箭，连发三矢，齐中标的。<br><br>　　众口喝彩，鼓乐欢腾，考叔放弓升车。又见一员将官大叫：“颍考叔勿得乘车，且等看我射箭！”众人视之，乃右翼将军公孙子都。子都尚未曾架弓，考叔挟辀以走，子都援戟以逐之，考叔取车輗乱抵，几至交争。郑伯望见二人，忙召至宫庭，谕之曰：“今日寡人练兵伐许，姑试汝等之能，何惜一乘之车乎？”遂命各赐良车一乘，复以铁弓赏考叔。齐鲁二公见郑兵勇猛，咸侧目而骇。<br><br>　　是日，大兵前进于许，许本小国，闻郑兵临城，许侯庄公不敢出战，乃令军民竭力置木栅，以蔽城池。郑先锋公子曼伯命一卒一束薪柴，是夜焚木栅而攻城，火光连城，喊声大作，许人并无战心，皆奔入城。颍考叔乃取郑伯之旗，先登许城，麾而呼之曰：“郑伯登城，诸将齐登！”公孙子都怨考叔夺车之故，在火光中见考叔登城，乃抽弓发矢，暗射考叔。考叔中箭坠城而死，郑伯亦不知为子都谋也。<br><br>　　许城既陷，许侯从北门走出，来投卫侯。卫侯曰：“我国初被郑伐，不能容汝，汝可奔宋。”许侯复奔宋，郑伯与齐鲁二侯入许收军，已失考叔。郑伯大哭，谓二侯曰：“颍考叔乃勇而忠，纯而孝者也！一羹而悟寡人之天性，今从征而丧于许，是以哭之。”乃命设酒肴，亲为制文祭于军前。其词曰：呜呼考叔，天纵其纯，事母以孝，报国以忠。<br><br>　　动全礼乐，战奋折冲，正兹谋翼，云何处终。<br><br>　　既痛我曲，复惨我容，聊奠清浆，以尽我衷。<br><br>　　乌呼此恨！其何能穷？<br><br>　　祭罢，郑伯询许侯，许之文武奏曰：“已奔宋矣！”郑伯谓二侯曰：“举废继绝，此天子之事。”共具表以奏天子。发洛使者，星夜来周见天子。天子下诏令郑伯立许新君，移兵伐宋回朝。三人共议，令许大夫百里，奉许侯之弟许叔立为诸侯。<br><br>　　是日，遂发兵伐宋，三国之兵杀奔郜来，郑伯取郜之地送鲁侯。宋公闻郑伯至，问群下抵守之策？司马孔父嘉奏曰：“先命一将，从间道取长葛，郑兵俱必回救之，然后我大军从后袭之，郑伯可擒也！”司空华父督奏曰：“郑兵势如虎狼，我郜已破，不可遣兵远出，只宜固守，求救于卫，方可免患。”<br><br>　　孔父嘉甚急之，宋公遂命嘉督兵从间道来攻长葛，华父恶嘉之不从己说，暗遣使于郑公子冯，言：“孔父嘉起兵侵郑长葛，汝能领兵擒孔父嘉，我不日谋汝归而继位！”冯得书大悦，即与郑大夫祝聃谋救长葛，聃率郑留守之兵卒八千来至长葛，却好遇宋兵于城下，两军相对扎营。　　孔父嘉从将校蔺仲堪之计，传令三军披挂，夜半劫郑兵之寨。时当三更，宋兵尽衔枚至郑寨外，孔父嘉潜身而入，只见寨内空虚，俏无人声，嘉引众兵大喊杀入。<br><br>　　转门外一声炮响，四围杀进，嘉见郑兵冲突，知陷其计，遂与仲堪舍命杀出。外营祝聃大喊一声，手起刀落，仲堪分尸于马下。嘉急急抽回，将盔甲弃于寨内，扮步卒走出，聃始不知追赶。嘉领败兵八百余人，回见宋公。公大惊无措，郑兵在外攻城又急，华父奏曰：“丧兵速祸，皆嘉之罪，乞斩嘉以谢郑伯，围可解也！”公以嘉乃先朝之臣，不忍加诛。华父大声曰：“主公不听臣谋而听孔父嘉之浅识，今日祸至于此，尚惜一嘉而宁亡国乎？”公默然不语，华父援卫士之刀，斩孔父嘉于殿前。<br><br>　　华父既斩嘉之首级，付郑使曰：“谗贼已诛，谢罪来日！”<br><br>　　宋侯亲出城劳军，以乞退兵也！郑使出，群臣皆相视而骇。华父曰：“三国来时，汝君臣不出城劳军，任从汝退。”遂出朝。　　群臣奏曰：“华父督擅杀大臣，有无君之心，请除之！”宋公含泪。次日前来入朝，华父督投戟以中公脑，公遂死。开四门迎兵入城，迎公子冯归国，三侯兵立冯为宋公，督遍路三侯，立督为太宰之职，尽取宋之帑藏，班师回朝。<br><br>　　桓王大宴三侯，遣郑伯归国。王问群臣曰：“此行本欲看郑伯之过而夺政权，今郑讨三国得胜来朝，其事若何？”群臣咸曰：“郑伯奉王命得专征伐，其势愈加，今不早除，恐后难制！”王曰：“彼既有功，难以为辞。”周公黑肩进曰：“臣有一计，使郑伯吞声受代，以免诸侯见忌之心。”王问：“其计如何？”周公曰：“昔者先王武王时，曾以原温以下十二邑之田，以苏忿生为采邑，后忿生叛，此田今为北边旷土，朝廷累欲取之，北夷伯占，不能恢复。王朝日遣使赍诏，赐郑伯十二邑之田地，以赏征伐之功。郑伯受之，则上表辞谢，特彼将营此田，必与北夷相争战，我得乘间观其胜负，就中取事。彼若知而不受，必怒不上谢表，然后王下诏率列侯之兵，共伐郑伯不恭之罪，郑伯受伐无辞，列侯起兵亦有义，一举而两得矣！”　　桓王大悦，即遣使赍诏往郑，郑伯谢恩，厚礼遣归，群下闻王赐十二邑之田，咸相称贺，独上大夫公子吕知其为计，告明郑伯。郑伯曰：“无子封，几乎入周君臣之套也，然则处之若何？”子封曰：“姑申谢表，然后遣使与北夷取之，北夷不还，然后上表辞还，庶几两处无失！”郑伯从之，遂裁谢表以上。遣使往北夷取田，北夷主惧郑伯之威，遣使奉十二邑之田，郑伯厚谢遣归。<br><br>　　却说天子设朝，闻郑伯取十二邑之田，不片言而得，乃问于周公，公曰：“王可遣使告郑说，四邑归周供奉祭祀，郑伯必不肯给，然后会诸侯之兵，讨其不供祖祀之罪可也！”王喜。　　遣使至郑，告以如此，郑伯问群臣，子封曰：“此削政之意明矣！”伯曰：“然则奉田以上何如？”子封曰：“不可！割田不已，必至削政，削政不已，必至灭国。明公且舍其大绩，举政归朝，退守臣职可也！如其不然，必拒命而后可！”　　太子忽进曰：“我父为国家征宋伐许，结怨邻国，一旦解国大柄，则诸侯之兵毕集，郑不保矣！宁上表辞田，如天子必欲取之，则弃臣节而拒命，庶不失为伯国也！”<br><br>　　郑伯然之，上表入朝辞田。<br><br>　　周公劝王即此事为辞，传诏列侯，命会兵于孺葛，以伐郑伯不供之罪！王命虢公林父为先锋，蔡侯、卫侯副之。周公黑肩为左翼，陈侯副之。王亲率大军于后，杀入郑国而来。郑之孺葛戍卒飞报于郑伯。郑伯闻之，问子封计，子封曰：“事到如今，不得不为，公当率兵以拒之。”郑伯即令公子元为左翼，曼伯为右翼，祭仲为先锋，出城三十里下寨。<br><br>　　次日，郑伯列开阵势，见周阵中黄旗开处，一将当先，熊腰虎背，白齿圆睛，手轮大刀，高声骂阵曰：“寤生背祖宗，违王命，何不下马受缚？尚敢兴兵来拒！”<br><br>　　郑伯横枪勒马，举目视之，乃王上卿虢公林父也。两军战未数合，王兵既奔，虢公抽马便回保驾，公子曼伯持戟望虢公背后刺，虢公落马，太子忽拔剑便砍，周公黑肩救起，望西而走。郑兵四围桓王，桓王不能出，从马上手舞双刀，力抵四将，忽子元曼伯、郑将祝聃执弓搭箭，望王左肩射中一矢，王坠马下，聃将近前斩之，郑伯大叫曰：“君子不欲多伤人，况敢凌天子乎？且勿动手。”<br><br>　　遂令鸣金收军。潜渊居士读史诗云：君臣大义死无仇，郑伯如何敢拒周。<br><br>　　败后徒兴安否问，春秋首恶抗王侯。<br><br>　　又东平先生一绝云：繻葛风高滚战城，郑庄初动抗王兵。<br><br>　　劲弓偏射周王驾，战捷何谦不伤人。<br><br>　　周兵始救得天子回寨，是夜郑伯使大夫祭仲，于周寨中问王安否，周公惧郑兵复至，遂拔寨逃回。郑兵虽胜，郑伯恐得弑君之罪于列侯，故亦不追赶。桓王既败兵回，忧愤成疾，问群臣曰：“吾承先王之统，不能匡服诸侯，反见辱于郑，卿等为我谋计，以雪朕耻！”群臣奏曰：“陛下善养圣躬，郑不足忧！”虢公林父曰：“当今诸侯，惟齐最强，齐与郑相善，王请差使征齐兵伐郑，齐不忍加兵于郑，必率郑来朝，倘齐郑相恃为强，然后下诏大会天下诸侯，将齐郑两灭之，可免后患！”　　王遣使齐征兵伐郑。欲知后事如何，且看下回分解。