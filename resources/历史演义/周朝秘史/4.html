　　第五回子牙代武吉掩灾西伯侯初聘姜尚却说磻溪上有大石，子牙终日立于石上，垂竿而钓。不觉三年，须眉皓白，并无贤士往来，独有樵牧之夫，相为邻友。<br><br>　　然子牙甘守淡苦，以仁义之风，化诸樵牧。磻溪前后，村中民户，皆服其化。<br><br>　　独其妻姜马氏，不乐贫困。一日，又诘子牙曰：“子言年至八十，位至封侯，今者东迁西徙，寂寞如故，富贵不来，年光屡换，如之奈何？”子牙慰曰：“吾观西北，有祥云瑞气，三年之后，必有明王至此，汝宜暂守清寒，富贵屈指可得矣！”马氏悻悻不乐。　　一日，出钓磻溪，见一樵者，扣歌而至，近前视之，乃故人武吉也。子牙曰：“子何至此？”吉曰：“吾乘闲访亲于前村，因来谒子。”尚即收钓，延入石室，煮鱼酌酒，以叙故旧。<br><br>　　酒至数巡，子牙熟视吉之相貌，大惊曰：“子何神彩俱散？”<br><br>　　吉曰：“主何凶兆？”尚曰：“黑气障天庭，非伤他人则为他人所伤！”武吉泣曰：“吾死不足惜！但有老母无养，子有何术为我图之？”尚慰曰：“死生祸福皆系于数，固非人力所能迁改，然子倘有事变，即来磻溪，吾当与子谋之。”武吉辞归，怏快不乐，其母追问因由，武吉恐唬母氏，竟托他故。　　一日采樵卖于城中，门吏拦索钱物，武吉曰：“西伯之政，关隘城市，但察往来奸细，无有索钱物之理？”门吏大怒，即欲殴吉，吉拔樵斧便打，措手不及，门吏竟死于樵斧之下。巡城兵马绑武吉来见西伯。西伯阅其供招，叹曰：“此吾教化未孚，以致门吏欺压下民，本当赦尔归家，争奈人命为重，亦不治尔死罪，但囚系三年，以赎死罪。卫士押武吉入于土牢，只见门无锁锢，不设官司，唯有木刻吏人而已。武吉在中，莫敢逃去，此西伯仁政之所致也。武吉因家有老母，无人奉养，每为泪下，狱士以武吉之事，奏于西伯。西伯曰：”吾以仁孝治民，岂可因人之子，而绝其母乎？“遂放武吉，归家顾母，然后赴狱，且诫告曰：”旬日不至，必发兵捉到，决致死罪不赦！“武吉叩谢归家。时母闻吉被囚，忧惧号哭，见吉归家，且惊且喜，曰：“吾儿焉得逃回？”武吉将西伯德政以告，母曰：“上既如此，不可违刑，汝宜速赴囚系。”<br><br>　　武吉曰：“吾往磻溪，主见姜尚，求一保身之策，然后赴狱。”武吉即日来见姜尚，具实以告，尚曰：“吾曾言死生吉凶，非人力能保。然吾有小术，蒙子厚爱，不可不施。”即在石室，布一掩星局，缚一草人，置于局中，燃灯一盏于脚下，尚即披头跣足，密演神机，口含清水，喷灭其灯，左手望西北一指，牵起黑云，掩却武吉之形，投草人于渭水。乃告吉曰：“汝暂隐于家，七日不出，西伯再不拘子矣！”<br><br>　　武吉告辞归家，七日不出，待过旬余，西伯疑吉不至，群臣曰：“此乃顽民，重违犯罪，可令卫士捕获斩之，以禁凶顽。”西伯曰：“吾演先天之数，武吉投河而死，其象已没，何必再捉？”<br><br>　　君臣正议之间，有高都一万三千流民，来投西伯，诉其苦楚。闳夭奏曰：“主公广行仁政，四海皆是赤子，今闻南尧山之下，其地广阔肥饶，人烟稀少，可迁一起汤民于尧山，因其家口派与田地，使其耕种就食，庶可为民父母。”西伯嘉纳其言，即准施行。闳夭又曰：“商王失德，皆崇侯虎所致，吾主宜发精兵，攻打崇邑，与民除害，有何不可？”西伯然之，遂令闳夭、辛甲、太颠各领精兵五千，分道而进，自督大兵五万继后至。即日，便出岐州，行不数日，三道之兵，会于石楼山，扎下营寨，打战书于崇。时崇侯虎在朝，其子崇应彪于国，得西伯战书，即调部将孙钟、姜皓各引五千精兵出拒西伯，与西军相持，累月不克，西伯急下令曰：“此吾德政未孚，所以不能攻破，岂可强张兵势，以陷良民。”即日发调各寨班师，诸将皆曰：“祟城破在目下，主公因何班师，以废前功？”西伯曰：“纵使吾得祟城，亦不忍见生民被害，理合退修德政，待其改过来降可也！”诸将不肯解围，西伯下令有不退者斩首示众，三军只得振旅西还。<br><br>　　西伯既归岐州，是夜西伯梦有一熊，自东南飞入殿陛，顷刻侍立坐侧，群臣各个拜伏。忽然惊觉，乃是一梦。次日，以梦访问群臣，群臣皆莫能辨。独散宜生曰：“熊本良兽，又生飞翊，其贤可知，侍立坐侧，百官拜伏，此必为群臣之表，相君左右者也！自东南飞入殿陛，贤人出东南，主公宜猎本方，以求贤者。”西伯曰：“梦寝之事，何必深信！”散宜生曰：“昔商高宗，梦天神赐其良弼，乃画贤人之相，遣使遍求天下，果得傅说于版筑之间。高宗命说为相，君臣既合，政事修举，能中兴商室。主公岂可轻梦寐而弃大贤哉？”西伯曰：“善！”<br><br>　　乃卜之，因而喜曰：“今日出猎，所获非龙非彪非熊非虎，其所得者乃伯王之辅。”<br><br>　　于是，命五百卫士，引九龙车与数文武，即日出猎东南，驾至洛谷溪边，有三五渔者，或钓或网，休息于磐石之上，弹竿击石，相与赓歌。其歌曰：忆昔成汤扫桀时，十一征兮自葛始。<br><br>　　堂堂正大应天人，义旗一举全无敌。<br><br>　　经今六百有余年，祝纲恩波将竭息。<br><br>　　悬肉为林酒作池，鹿台积血高千尺。<br><br>　　内荒于色外荒禽，嘈嘈四海沸呻吟。<br><br>　　我曹本是沧浪客，洗耳不闻亡国音。　　日逐洪波歌浩浩，夜观星斗垂孤钓。<br><br>　　孤钓不如天地宽，白头俯仰天地老。<br><br>　　忽见一族车马，循岸而至，渔家挈竿而起。辛甲闻其歌声超俗，因问其人。渔者曰：“我等海滨钓夫，将军自何来？”<br><br>　　辛甲曰：“西伯侯出猎，尔等何不回避？”众渔者弃竿抛网，投拜西伯驾下曰：“俗民不识父母，万乞赦罪！”西伯问曰：“尔等既是钓夫，何歌韵超俗？”渔者顿首曰：“非俗民能歌此韵，前去渭水之西，有白发钓翁，自言遗世之士，隐遁磻溪数年，常作此歌，以教臣等也。”西伯顾谓群臣曰：“贤者固在是矣！”群臣曰：“主公何知？”西伯曰：“古云里有君子，而鄙俗化。今渭水渔家，皆有清高气味，非有贤者所在而何？”<br><br>　　车马遂往磻溪而进。<br><br>　　行至数里，又有一起耕牧之夫，荷锄横笛，互相歌来。其歌曰：凤非乏兮麟非无，但嗟世治有隆污。　　龙兴云出虎生风，世人慢惜蓁贤路。<br><br>　　君不见耕莘野夫，心乐尧舜与犁锄。<br><br>　　又不见昔傅岩子，萧萧蓑笠甘寒楚。<br><br>　　当年不入高宗梦，霖雨终身藏版筑。<br><br>　　古来贤达辱而荣，岂特吾人不遇春。<br><br>　　且横牧笛歌清昼，慢叱犁牛耜白云。<br><br>　　王侯富贵斜晖下，仰天一笑皆春风。<br><br>　　西伯在车上闻之，抚膺叹赏，谓从者曰：“其中必有贤士，急宜访问。”辛甲复将一起耕牧之夫，拥至驾下，西伯慌忙下车曰：“贤明君子，愿与相见，俗眼不能深辨。”一起细民惊而处曰：“臣等乃耕牧野人，非贤明之士！”西伯曰：“又何歌韵清绝，皆有贤明气象？”细民曰：“非臣等有此清歌，前去渭水溪边，有一渔翁歌此，以教臣等也！”西伯曰：“其人安在？”细民曰：“其翁丝不设饵，钓不曲钩，自言不钓鱼鳖，只钓王侯，终日垂竿磻溪岸口，大王欲访高贤，直至上流可见！”西伯欣然登车，又行数里许，将近磻溪，不见钓叟，乃停骖浩叹，徘徊不已。少顷，碧岩背后，走出一樵夫扣柯而下山曰：春水悠悠春草奇，金鱼未遇隐磻溪。<br><br>　　世人不识高贤志，看作溪旁老钓矶。　　西伯视之，乃昔日逃囚武吉也。左右拥至驾前，西伯责曰：“吾以尔为投河而死，焉敢罔上逃刑？”武吉顿首曰：“非臣敢罔上逃刑，此间有一渔翁，善理阴阳，颇知兵略，与臣结渔樵之交，代臣掩灾，故臣得至今日，望乞赦罪！”西伯惊曰：“其人安在？”武吉曰：“现隐磻溪石室，小臣昨来访谒，因宿一宵，大王欲见，小臣愿引驾。”西伯大喜！遂赦吉罪，令其引至磻溪。<br><br>　　却说姜尚，三日以前，仰望西北，一道祥云，渐逼隅西，因知有贤王至，特按钓竿于绿杨岸口，遂隐而不出。及武吉引西伯驾至，不见子牙，直到石室，果见林木苍苍，清幽淡雅，石泉交接，云树相映。须臾，有一小童出迎，西伯与数群臣同步入草厅。问小童曰：“主翁安在？”小童曰：“今早有数云樵之士，相邀入山采药，要三日后方返。”西伯叹曰：“访贤不遇，何孤之不幸也！”乃书二十八字于琴案。<br><br>　　宰割山河布远猷，大贤抱负可充谋。<br><br>　　语贤不见垂竿老，天下人愁几日休。<br><br>　　书罢，散宜生曰：“昔汤聘伊尹，币聘三至而后起，欲见贤者非至诚不可。主公暂退，与文武各沐浴斋诫三日再来，方得遇此高贤。”西伯曰：“善！”遂出草厅，登车而行，至绿杨岸口，见其钓竿，徘徊不进，又取笔书四句，令人送于石室。　　求贤远出到溪头，不见贤人只见钩。　　一竹青线垂绿柳，满江红日水空流。<br><br>　　使者领帖回投石室，西伯车马回岐州，戒令满朝文武，各要斋戒沐浴三日再至磻溪。辛甲独进曰：“主公以千乘之尊，权辖西伯总镇，名望著于天下，今欲见一钓叟，发数壮士，即能捕到，不如遗书一封，彼即引领赴阙，何必斋戒沐浴，敬之如神明，尊之如父母乎！”西伯笑曰：“卿何言也？古人入君子之乡，在车必式，敬贤之礼，岂敢怠忽？”于是，辛甲亦退而戒三日，以备调遣。欲知后事如何，且看下回分解。