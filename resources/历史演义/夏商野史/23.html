　　却说姜后坠于楼下，头破脑裂，顷刻而殂。时太子商郊年方十三，闻母被刑，直奔楼下，抱尸号哭。纣王抚慰曰：“尔母嫉妒件旨，故自殒于楼下，不必痛哭，以伤情性。”太子告曰：“母后未闻失德，父王信谗而陷至死。今又不葬其尸，何弃结发而绝大伦乎！”纣王闻太子之言，亦为动情，即收姜后之尸，以厚礼葬之。遂册苏氏为正宫。群臣廷议纷纷，皆谏不可。纣王不听，竟立之。太子恸母死于非命，又见立妲己为正宫，昼夜号哭不止。费仲奏曰：“姜后之父姜桓楚现为东方侯伯，镇大兵雄。若闻大王杀皇后立苏妃，太子哀思，必拥东方甲兵乘机谋反。不如诈称国有大政，宣四侯伯入朝同议。桓楚若至，即斩首，以绝后患。”纣王大悦，即遣诸侯遍宣四方侯伯。<br><br>　　却说西伯侯姬昌闻纣王失德，每欲入朝进谏而未及。殆使者资宣诏至，遂谓群下曰：“商王诏非宣议政，当有异论。吾尝观先天之数，吾有七年之厄。此行倘陷不测，汝等宜布德政，匡复西土，不必遣人访我。若待灾满，自当西回。”群臣曰：“既知不吉，辞而勿往，何如？”曰：“君命所召，焉敢故拒？”即日，发驾出歧州。群臣护送子城外，忽一后生拥住马头，哭谏曰：“吾父不可赴召。”百官视之，乃西伯侯之长公子伯邑考也。西伯抚慰曰：“吾儿不必忧虑，尔弟兄和睦，共守国家，不日吾即西归。”伯邑考曰：“吾父必欲入商，不肖愿从同往。”西伯亦不许，旦曰：“七年不返，然后汝来相问。”于是，父子百官无不挥泪，车马遂出潼关。<br><br>　　行至燕山下，西伯谓从者暂停筠亭，少刻当有大风雨至。从者曰：“今乃日正中天，云收四塞，风雨从何而至？”西伯曰：“吾演先天之数，今日乙巳辰遇已卯时，不特有大风雨，抑且当有盖世英雄从地而出。”从者请问其故，西伯曰：“乙乃木也，巳乃风之宫也，已乃土也，卯为雷之宫也。节值春半，雷当发声，木动风生，雷从地出，是以知之。”从者曰：“何谓出盖世英雄？”西伯曰：“震为长男，是以知之。”言未毕，云雾四合，暴雨淋漓，平地水满三尺。忽然燕山西北一声霹雳，火光散乱。林中有胎儿啼哭，西伯急令巡之。见墓穴中雷震棺木，有女尸破胎，产一婴孩，呱呱而泣。西伯命取而视之，乃男子也，生得丰神耸异，骨节稀奇。西伯谓从者曰：“此子非常下之士，他日必为西方出力。”乃令人掩其墓，反询本处乡村，令人乳之。行至数里，未得乳妇。忽前有一道士，布袍麻鞋，手挥羽扇。将近西伯车前，长揖曰：“侯伯何往？”西伯曰：“吾承王诏，将入朝歌。先生何方人氏？”道士曰：“小道终南山炼气之士，号云中子也。”西伯慌忙下车相见，曰：“素仰高风，今始得一见。子欲何往？”云中子曰：“小道因观天象，见妖气落于商王宫内，吾进木剑请扫除之。不料商王昏德，反斩太史以禁方士，所以吾欲遍游天下，以寻破魅之士。今观将星落在燕山之西，故徒步以寻所在。早间霹雳发于本方，此象从雷而出。今寻至此，则又隐而不见。”<br><br>　　西伯闻其言，有符婴儿之事，即抱婴儿度与云中子。曰：“先生所寻将星者，莫非此子乎？”云中子视而异之，曰：“贤侯从何而得此子？”西伯以雷震之事相告。云中子曰：“此子非俗，他日必能扫荡商家秽气。然民间不能鞠育，小道愿收入本山，抚养成人。教其演习兵机武艺，以候扶真主破妖魅，以援陷溺之民”。西伯曰：“然则可呼何名，以为他年相会之志？”云中子曰：“即从雷震而呼之。”西伯忻然曰：“先生命名最为合义。”遂相辞而别。<br><br>　　车马至朝歌，时姜桓楚、鄂宗禹、崇侯虎陆续到京，四侯相会，约次日入朝。时都城百姓皆哀姜后死于非罪，而恶妲己立为正宫，议论纷纷。桓楚询知姜后被投摘星楼而死，放声大哭。次日，即具表入朝，数纣王斩正宫、宠妲己、嬖费仲、荒国政四事。纣王大怒，曰：“朕欲除老贼尚未降诏，焉敢先谤吾！”遂喝令斩却桓楚。惊得姬昌、鄂宗禹及满朝文武皆谏曰：“桓楚所谏皆是，大王不可加以重罪。”<br><br>　　纣王犹豫未决。妲己在帘内忙告纣曰：“群臣皆桓楚之党，交抗王刑，大王若不醢桓楚之尸，何以示法？”纣即令醢桓楚为肉酱，贬其子姜文焕以守潼关。命杨越奇为东方侯伯，代守青州。鄂宗禹谓姬昌、崇侯虎曰：“吾等世食国禄，今主上溺于酒色，妄杀皇后而醢大臣，岂可惧死而陷君主乎？”时崇侯虎心本惧死，又恨前西伯专功受赏。次日，先奏纣王曰：“大王昨醢姜桓楚，群臣皆服王刑，独鄂宗禹与姬昌互相诽谤。且姬昌与其长子发、仲子旦皆圣人也，三圣合谋，王其虑之。”纣王怒，正欲令武士监捉，二侯正来谏。鄂侯言辞激切，与纣强争。纣喝令推出斩首。监斩押出二人，鄂宗禹大骂：“昏君，吾死无恨，可惜成汤宗庙变为丘墟矣！”群臣谏曰：“姬昌素有德政，以服西方诸侯。今大王一旦斩之，西土之民必然生变。万乞宽恩，以赦其罪。”纣王乃令斩鄂宗禹，解还姬昌。纣王谓昌曰：“本欲将尔同斩，念尔有德于西民，姑赦归国。”姬昌再拜出朝。崇侯虎谏曰：“久闻姬昌欲叛，且善理伏羲之数，能知未来之事。今赦其西归，何异纵虎归山？昌回，若不兴兵作乱，臣甘受妄言之罪。”纣王遂令雷开率数十刀斧手追捉姬昌。<br><br>　　时姬昌已出城三十里，自思身有七年之厄，又何安乐而回？正疑思间，忽见后面一彪人马追至，知其必来捉己，乃停车候问。雷开曰：“天子有旨抽回。”西伯从容驱车，转入朝歌，与雷开见纣。纣王曰：“适闻尔知天数与朕之兴丧，尔知自己之数绝于何地？”西伯曰：“臣之气数过十二年后安牀而死。”纣曰：“吾为万乘之君，尚不知死于何地，汝乃知安牀而死，何其诬妄之甚！”喝斩之。大司徒胶鬲曰：“生死一系于天，西伯虽有轻言之罪，乃泥数孝之过，罪不至死，大王宜赦之。”纣曰：“姬昌妄言，岂合天数？朕今斩之，亦不为过。”胶鬲曰：“大王必欲以昌之言为妄，可令其演目下吉凶。如准，宜赦之；如不准，再坐以捏造妖言之罪。”<br><br>　　纣即命姬昌占朝廷今日主何吉凶，姬昌袖传一课，大惊曰：“以臣占之，今日酉时，成汤宗庙当有火灾。”纣王不信，命囚昌于南牢，以验凶吉。又令人打探太庙动静，不许人燃火入庙中。殆及黄昏，不见太庙火起。满朝文武正在惊疑之际，只听得半空中霹雳一声，山河震动。忽巡城兵马来报，果奏祖庙发火。纣王惊得魂飞天外，魄散九霄。遂尽发卫士救之。风威火烈，须臾之间，七庙皆成焦土。纣王默羡姬昌之神。次日，欲放西伯归，费仲又奏曰：“西伯精灵终成大患，大王不杀，亦请囚之。待其臣子来赎，然后赦回，庶可服其叛意。”纣王纳其言。<br><br>　　次日，降诏囚西伯于羑里城。西伯谢罪以赴羑里。百姓闻西伯之圣含冤被贬，争相远接，咸愿上表陈其无罪。西伯止之曰：“吾罪当诛，赖天子圣明，免死以谪此羑里城，岂敢再渎圣旨？”于是，西伯入于城中。叹曰：“七年之厄，诚有定数。吾惟明天人之道，以顺受之矣。”因取伏羲氏六十四卦，次序而演之，为卦下之辞，垂世立教后人。钟伯敬诗云：七载艰难羑里城，卦爻一一变分明。<br><br>　　玄机参透先天秘，万古留传大圣名。<br><br>　　唐人韩退之作《文王拘囚琴操》：目窕窈兮，其疑其盲；耳萧萧兮，听不闻声；昼不日出兮，夜不见乎月与星；有知无知兮，为死为生。鸣呼！臣罪当诛兮，天王圣明。<br><br>　　却说那纣王自醢姜桓楚、斩鄂宗禹，又囚西伯侯，留崇侯虎在朝议政，满朝文武尽皆缄口不言。其所言者，独有崇侯虎、费仲、蜚廉、雷开、恶来一班佞臣而已。故纣王略无忌惮，无所不作，毕竟如何，且看下分解。