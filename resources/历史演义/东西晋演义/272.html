&nbsp;&nbsp;&nbsp;&nbsp;丁亥十二年春正月，却说秦王登立世祖苻坚神主于军中，载以辎骈，卫以虎贲，凡所欲为，必启主而后敢行。兵五万东击后秦，将士皆刻鉾、铠为“死”、“休”字，每战以剑矟为方圆大阵，如有厚薄，从中分配，故人自为战，所向无前。<br><br>&nbsp;&nbsp;&nbsp;&nbsp;苻登既克南安，夷、夏归之者三万余户，遂进兵攻后秦王姚苌之弟姚硕德于秦州。苌闻知，自以兵五千往救。登与苌战，大败之。啖青以弓射苌，中苌臂上，姚苌乃走保上邽城。硕德统其众以拒之。秦尚书寇遗保、渤海王苻懿，自苻丕下邳城之败，走来南安，见南安王苻登。登大悦，即与诸僚议，要立懿为主。懿乃丕之子也。诸将曰：“渤海王年幼，未堪多难，非大王不可为也，何必让之？”于是登自即大位，而置百官。遣使以苻纂为大司马，封鲁王。初，苻纂自长安奔晋阳，襄陵之败奔丕城，至是秦王苻登遣使拜纂大司马，封为鲁王。纂怒曰：“渤海王先帝之子，南安王何以不立而自立乎？”长史王旅谏曰：“南安王已立，理无中改，今寇虏未平，不可宗室中自为仇敌也。”纂乃受命。于是卢水胡彭沛谷、新平羌雷恶地等皆附于纂，有众十余万人。<br><br>&nbsp;&nbsp;&nbsp;&nbsp;却说济北太守温详屯东河，燕王垂观兵于河上，分兵击之。<br><br>&nbsp;&nbsp;&nbsp;&nbsp;详奔彭城，其众皆降。垂以太原王楷为兖州刺史，令其以兵镇之。初，垂在长安时，秦王坚尝与之交手语。冗从仆射光祚言于坚曰：“陛下颇疑慕容垂乎？垂非久为下者。”及取燕取邺，祚奔晋，晋以为河东郡守。至是，惧燕势大，不敢拒战，又诣燕军降，垂见之流涕曰：“秦王待我深，吾事之亦尽，只为公进谗言，秦王猜忌，吾惧死而负之，每一念之，中宵不寐。”<br><br>&nbsp;&nbsp;&nbsp;&nbsp;祚亦悲恸，赐祚金帛，祚辞。垂曰：“卿复疑耶？”祚曰：“臣昔者惟知忠于所事，不意陛下至今怀之，臣岂敢逃其死！”<br><br>&nbsp;&nbsp;&nbsp;&nbsp;垂曰：“此卿之忠，固吾之所求也，前言戏之耳！”待之弥厚。<br><br>&nbsp;&nbsp;&nbsp;&nbsp;时垂之子慕容柔及孙慕容盛及慕容会，皆在西燕长子城。<br><br>&nbsp;&nbsp;&nbsp;&nbsp;盛谓柔、会曰：“主上中兴，东西未一，吾属居嫌疑之地，为智为愚，皆将不免，不若以时东归，何为坐待鱼肉也？”遂相与亡归见垂，垂问盛曰：“长子人情如何？”盛曰：“西京扰扰，人有东归之志，若大军一临，必投戈而来，若孝子之归慈父也。”后岁余，西燕果杀垂子孙无遗者。<br><br>&nbsp;&nbsp;&nbsp;&nbsp;却说代王拓跋珪大会文武，商议国号。清河郡武城人崔宏上言曰：“三皇五帝之立号也，或因所生之土，或以封国之名，故虞、夏、商、周，始皆诸侯，及圣德既隆，万国宗戴，称号随本，不复更立。虽商人屡徙，改号曰殷，然犹兼行，不废始基之号。国家虽统北方广漠之土，逮于陛下，应运龙飞，虽曰旧邦，受命维新，以是登国之初，改代曰魏。慕容永亦奉进魏号。夫魏者，大名州之上国，斯乃革命之征验，利见之玄符也。<br><br>&nbsp;&nbsp;&nbsp;&nbsp;臣愚以为宜号为魏也。”因此代王从之，自是改为魏国，称为魏王。代王拓跋珪既改称为魏王，因问群臣曰：“治天下之道，何者最善，可以益人神智？”尚书右兵中郎李先上曰：“惟经书，三皇五帝政化之典，可以补王者神智。”魏王珪曰：“既若此，朕集天下书籍如何？”先曰：“陛下欲聚亦不难。”于是魏王大集天下经籍。<br><br>&nbsp;&nbsp;&nbsp;&nbsp;是时，后秦王苌遣太子姚兴寇魏，军至柴壁，报入魏来。<br><br>&nbsp;&nbsp;&nbsp;&nbsp;魏王珪问先曰：“今闻后秦遣其子姚兴犯境，朕欲自以兵去讨，卿有何策，以教寡人？”先上计曰：“兵以正合，战以奇胜。<br><br>&nbsp;&nbsp;&nbsp;&nbsp;今闻姚兴欲屯兵天渡，利其粮道。大王以兵及其未到，可遣奇兵以邀天渡、柴壁左右，严设伏兵，备其表里，姚兴欲进不得，住又乏粮。夫高者为敌所栖，深者为敌所囚，兵法所忌，今兴居之，可不战而取也。”魏王珪从其计，命叔孙建领精兵五万，先入天渡邀兴战，又使长孙嵩、张兖二人，各以兵二万埋伏柴壁左右，绝其粮道。<br><br>&nbsp;&nbsp;&nbsp;&nbsp;时，兴兵大至天渡，与叔孙建战，建诈败退一百里余。姚兴与伊详等以兵追过伏兵之所，兴欲前进，被叔孙建塞守险隘，不能得入；欲屯住，又被长孙嵩等伏兵绝其粮道。姚兴势穷，乃率大众杀出，退后还都，被叔孙建三路兵出，杀得秦兵大败而回去讫。魏王收兵重赏李先。魏王珪密有图燕之志，遣太原公仪奉使至中山，探知虚实。还，言于珪曰：“燕王衰老，太子暗弱，范阳王自负才气，臣料燕王若殁，内难必作，此时乃可图也！今则未可。”珪喜，从之。<br><br>&nbsp;&nbsp;&nbsp;&nbsp;后秦王姚苌遣姚方成攻拔胡嵩垒，执嵩数之：“于何不降？”嵩骂曰：“汝姚苌罪当万死，先帝赦之，授任内外，荣宠极矣。乃不如犬马识所养之恩，亲为大逆，羌辈岂可以人礼期也？何不速杀我，早见先帝，取苌于地下治之。”方成怒，斩嵩三段，坑其士卒。方成还白后秦王苌，苌乃掘秦王坚尸，鞭挞剥裸，荐之以棘，坎土而埋之。<br>