&nbsp;&nbsp;&nbsp;&nbsp;自此王导复预朝政，后因人中书省，行检中书故事，忽见周顗救己之文，殷勤款至，词意恳切。导执表流涕，归告其诸子曰：“吾虽不杀伯仁，伯仁由我而死！幽冥之中，负此良友也！”言讫，子数十人皆信，个个流涕。<br><br>&nbsp;&nbsp;&nbsp;&nbsp;史说周顗好酒多失，元帝初立时，补吏部尚书。顷之，以醉酒为有司所纠，白衣领职。太兴初，转尚书仆射。庾亮尝谓顗曰：“诸人咸以君方乐广。”顗曰：“何乃刻画无盐而唐突西子也？”帝宴群公于西堂，帝酒酣，从容谓百官曰：“今日君臣共集，何如尧舜时耶？”顗因醉厉声曰：“今虽同人王，何得复比圣世？”帝大怒，诏付廷尉，将加戮，累日方赦之。<br><br>&nbsp;&nbsp;&nbsp;&nbsp;初，顗以雅望获海内盛名，后颇以酒失为仆射。略为醒日，时人号为“三日仆射”。庾亮曰：“周侯末年，所谓凤德之衰也。”顗在中朝时，能饮酒一石；及过江，虽日醉，每称无对，偶有旧识从北来，顗遇之欣然，乃出酒二石共饮，各大醉。及顗醒，使人视客，已腐胁死矣。而顗性宽裕，而友爱过人；其弟嵩尝因酒瞋目谓顗曰：“兄才不及弟，何乃横得盛名？”以所燃蜡烛投之，颜色无忤，徐曰：“阿奴火攻，固出下策耳？”<br><br>&nbsp;&nbsp;&nbsp;&nbsp;先王导甚重之，尝枕膝而指其腹曰：“卿此中何所有也？”顗答曰：“此中空洞无物，然足容卿辈数百人！”导亦不为忤。<br><br>&nbsp;&nbsp;&nbsp;&nbsp;王敦素惮顗，每见顗，辄面热，虽冬月，扇面手不得休。敦使缪恒籍没顗家，收得素簏数枚，盛败絮而已，及酒五瓶、米数石，在位者服其清约。顗遇害时，年五十四岁，人人尽叹惜之。<br><br>&nbsp;&nbsp;&nbsp;&nbsp;史说祖纳，字士元，乃祖逖之兄也。幼有操行，能清言，文义可观。性至孝，少孤贫，常自炊爨以养母。时王敦闻之，乃使人遣其二婢，代奉养母，辟为从事中郎。时人戏之曰：“奴价倍婢。”纳应之曰：“百里奚何必轻于五羊皮耶？”王敦既为相，以为军谘祭酒。时纳好与人弈棋，王隐言之曰：“禹惜寸阴，不闻棋数。”纳对曰：“以忘优耳？”隐曰：“古人遭逢，则以功达其道，若其不遇，则以言达其道。君少长五部，游宦四方，华裔成败，皆当闻见，胡不记述，而有裁成？何必忧围棋而后忘忧也？”于是纳不复下棋。旦日入朝，乃奏于帝曰：“自古小国之有史官，况于中华安可不置？”帝纳之，使纳修晋史。<br><br>&nbsp;&nbsp;&nbsp;&nbsp;其弟平西将军祖约，领军镇守豫州，不能驭众，边地多叛。<br><br>&nbsp;&nbsp;&nbsp;&nbsp;闻长城戴洋善风角，有才识，使人召至，以为中兴军。永昌元年四月庚辰，有大风起自东南，飞砂折木。洋出闻之，人谓约曰：“今年十月，必有贼狱治罪到谯城，将军宜防之。”约未应，当主簿王振言曰：“天道高远，岂人先知？今戴洋妄造谣言，扇惑民心，宜以洋收狱治罪。”约从之，乃命左右执戴洋收狱治罪，不得与食，待其自死。于是左右执洋入狱中，连绝食五十日不死。左右与说话，言语如昔，左右人报知，祖约曰：“吾知其有神术，安能害之？”乃赦其出，即骂王振曰：“你进谗言，险害神人！”令左右执振斩之，洋急救曰：“若杀此人，臣请归山。”约曰：“振昨日曾诉君于我，何反救之？”<br><br>&nbsp;&nbsp;&nbsp;&nbsp;洋曰：“振不识风，非有夙嫌，振往时垂饥死，洋养活之，振犹尚遗忘；夫处富贵而不弃贫贱者，固其难矣！”约义而释之。<br><br>&nbsp;&nbsp;&nbsp;&nbsp;却说王敦在石头，闻卓起兵大惧。时卓兄子甘印，为敦参军，敦乃遣印归说卓，使旋军。卓虽慕忠义，而多疑少决。及印至说，犹豫逗留；及闻戴渊、周顗死，流涕谓印曰：“吾之所忧，正为今日。若径据武昌，敦势逼必劫天子，以绝四海之望，不知更思后图。吾据敦上流，敦亦不敢复危社稷也。”于是即令旋军。乐道融曰：“今公兵断彭泽，使敦上下不得相赴，其众自然离散，可一战擒敦也。将军起义兵而中止，窃为将军不取也！”卓不从，道融忧愤而死。卓本宽和，忽更强塞；径还襄阳，意气骚扰，识者知其将死也！<br><br>&nbsp;&nbsp;&nbsp;&nbsp;王敦既得志，改易百官及诸军镇，惟意所欲。将都武昌，谢鲲曰：“公若朝天子，使君臣释然，则物情相和悦服矣。”<br><br>&nbsp;&nbsp;&nbsp;&nbsp;敦竞不朝而去，四月竟还武昌。<br>