宰相自张曲江之后，称房太尉、李梁公为重德。德宗朝，则崔太傅尚用，杨崖州尚文，张凤翔尚学，韩晋公尚断，乃一时之风采。其后贞元末年，得高贞公郢门下，亦足坐镇风俗。宪宗朝，则有杜邠公之器量，郑少保之清俭，郑武阳之精粹，李安邑之智计，裴中书之秉持，李仆射之强贞，韦河南之坚正，裴晋公之宏达，亦各行其志也。 <br><br>凡拜相礼，绝班行，府县载沙填路，自私第至子城东街，名曰：“沙堤”。有服假，或百僚问疾，有司就私第设幕次排班。每元日、冬至立仗，大官皆备珂伞、列烛，有至五六百炬者，谓之“火城”。宰相火城将至，则众少皆扑灭以避之。 <br><br>宰相判四方之事有堂案，处分百司有堂帖，不次押名曰“花押”。黄敕既行，下有小异同曰“帖黄”，一作“押黄”。 宰相相呼为“元老”，或曰“堂老”。两省相呼为“阁老”。尚书丞、郎、郎中相呼为“曹长”。外郎、御史、遗补相呼为“院长”。上可兼下，下不可兼上，惟侍御史相呼为“端公”。 <br><br>两省谑起居郎为“螭头”，以其立近石螭也。中书、门下官并于西省？上事，以便礼仪。五品已上，宰相送之，仍并廊参。 <br><br>长庆初，上以刑法为重，每有司断大狱，又令中书舍人一员，参酌而出之。百司呼为“参酌院”。 南省故事：左右仆射上，宰相皆送，监察御史捧案，员外郎捧笔，殿中侍御史押门，自丞郎御史中丞皆受拜。而朝论以为臣下比肩事主，仪注太重，元和已后，悉去旧仪，惟乘马入省门如故。上讫，宰相百僚会食都堂。 <br><br>国初至天宝，常重尚书，故房梁公言李纬好髭须，崔日知有望省楼，张曲江论牛仙客，皆其事也。兵兴之后，官爵浸轻，八座用之酬勋不暇，故今议者以丞、郎为贵。 <br><br>元和末，有敕申明：父子、兄弟无同省之嫌。自是杨于陵任尚书，其子嗣复立郎署，兄弟分曹者亦数家。 自开元二十二年，吏部置南院，始悬长名，以定留放。时李林甫知选，宁王私谒十人，林甫曰：“就中乞一人卖之。”于是放选榜云：“据其书判，自合得留。缘嘱宁王，且放冬集。” 裴仆射遵庆，罢相知选，朝廷优其年德，令就宅注官。自宣平坊榜引仕子以及东市西街。时人以为盛事。 <br><br>长庆初，李尚书绛议置郎官十人，分判南曹。吏人不便，旬日出为东都留守。自是选曹成状，常亦速毕也。 <br><br>李建为吏部郎中，常言于同列曰：“方今俊秀，皆举进士。使仆得志，当令登第之岁，集于吏部，使尉紫县。既罢又集，乃尉两畿，而升于朝。大凡中人，三十成名，四十乃至清列，迟速为宜。既登第，遂食禄；既食禄，必登朝。谁不欲也无淹翔以守常限，无纷竞以求再捷，下曹得其修举，上位得其历试。就而言之，其利甚博。”议者多之。 吏部甲库，有朱泚伪黄案数百道，省中常取戏玩，已而藏之。柳辟知甲库，白执政，于都堂集八座丞郎而焚之。 <br><br>郎官故事：吏部郎中二厅，先小铨，次格式；员外郎二厅，先南曹，次废置。刑部分四馥，户部分两赋，其制尚矣。 <br><br>旧说吏部为省眼，礼部为南省，舍人、考功、度支为振行比部得廊下食，以饭従者，号“比盘”。二十四曹呼左右司为“都公”。省下语曰：“后行祠、屯，不博中行都、门；中行刑、户，不博前行驾、库。 故事：度支案，郎中判入，员外判出，侍郎总统押案而已。贞元已后，方有使额也。 <br><br>郎官当直，发敕为重。水部员外郎刘约直宿，会河北系囚，配流岭南，夜发敕。直宿令史不更事，惟下岭南，不下河北。旬月后，本州闻奏，约乃出官。 贞元末，有郎官四人，自行军司马赐紫而登郎署，省中谑为“四军紫”。 <br><br>御史故事：大朝会则监察押班，常参则殿中知班，入阁则侍御史监奏。盖含元殿最远，用八品；宣政其次，用七品，紫宸最近，用六品；殿中得立五花砖，绿衣，用紫案褥之类，号为“七贵”。监察院长与同院礼，隔语曰：“事长如事端。”凡上堂，绝言笑，有不可忍，杂端大笑，则合座皆笑，谓之“烘堂”。烘堂不罚。大夫、中丞入三院，罚直尽放，其轻重尺寸由于吏人，而大者存之黄卷。三院上堂有除改者，不得终食，惟刑部郎官得终之。 <br><br>王某云：往年任官同州，见御史出按回，止州驿，经宿不发，忽索杂案，又取印历，锁驿甚急，一州大扰。有老吏窃哂，乃因庖人以通宪胥，许百缣为赠。明日未明，已启驿门，尽还案牍。御史乘马而去。 <br><br>崔蘧为监察，巡囚至神策军，为吏所陷，张盖而入，讽军中索酒食，意欲结欢。窦文场怒奏，立敕就台，鞭于直厅而流血。自是巡囚不至禁军也。 宝应二年，大夫严武奏，在外新除御史，食宿私舍非宜。自此乃给公券。 元和中，元稹为监察御史，与中使争驿厅，为其所辱。始敕节度、观察使、台官与中使，先到驿者得处上厅，因为定制。 每大朝会，监察御史押班不足，则使下御史，因朝奏者摄之。 <br><br>谏院以章疏之故，忧患略同。台中则务苛礼，省中多事，旨趣不一。故言：“遗补相惜，御史相憎，郎官相轻。” <br><br>开元已前，有事于外，则命使臣，否则止。自置八节度、十采访，始有坐而为使，其后名号益广。大抵生于置兵，盛于兴利，普于衔命，于是为使则重，为官则轻。故天宝末，佩印有至四十者。大历中，请俸有至千贯者。今，在朝有太清宫使、太微宫使、度支使、盐铁使、转运使、知匦使、宫苑使、闲厩使、左右巡使、分察使、监察使、馆驿使、监仓使、左右街使；外任则有节度使、观察使、诸军使、押蕃使、防御使、经略使、镇遏使、招讨使、榷盐使、水陆运使、营田使、给纳使、监牧使、长春宫使、团练司使、黜陟使、抚巡使、宣慰使、推复使、选补使、会盟使、册立使、吊祭使、供军使、粮料使、知籴使、此是大略。经置而废者不录。宦官内外，悉属之使。旧为权臣所管，州县所理，今属中人者有之。 <br><br>开元日，通不以姓而可称者，燕公、曲江、太尉、鲁公；不以名而可称者，宋开府、陆兖公、王右丞、房太尉、郭令公、崔太傅、杨司徒、刘忠州、杨崖州、段太尉、颜鲁公；位卑而著名者，李北海、王江宁、李馆陶、郑广文、元鲁山、萧功曹、张长史、独孤常州、杜工部、崔比部、梁补阙、韦苏州、戴容州；二人连言者，岐薛、姚宋、燕许、元王、常杨、萧李；又有罗钳吉网，员推韦状。又有四夔、四凶。 大历已后，专学者有蔡广成《周易》，强象《论语》，啖助、赵匡、陆质《春秋》，施士丐《毛诗》，刁彝、仲子陵、韦彤、裴茝讲《礼》，章廷珪、薛伯高、徐润并通经。其余地理则贾仆射，兵赋则杜太保，故事则苏冕、蒋乂，历算则董和，天文则徐泽，氏族则林宝。 <br><br>张参为国子司业，年老，常手写九经，以谓“读书不如写书。” <br><br>熊执易类《九经》之义，为《化统》五百卷，四十年乃就，未及上献，卒于西川。武相元衡欲写进，其妻薛氏虑坠失，至今藏于家。 <br><br>高定，贞公郢之子也。为《易》，合八出以画八卦，上圆下方，合则为重，转则为演，七转而六十四卦，六甲八节备焉。著《外传》二十三篇。定，小字董二，时人多以小字称。年七岁，读书至《牧誓》，问父曰：“奈何以臣伐君？”答曰：“应天顺人。”又问曰：“用命赏于祖，不用命戮于社，岂是顺人？”父不能对。年二十三，为京兆府参军，卒。 <br><br>董和，究天地阴阳历律之学，著《通乾论》十五卷成。至荆南，节度裴胄之问，董生言曰：“日常右转，星常左转，大凡不满三万年，日行周二十八舍三百六十五度。然必有差，约八十年差一度。自汉文三年甲子冬至日，在斗二十二度，至唐兴元元年甲子冬至日，在斗九度，九百六十一年，差十三度矣。” <br><br>贞元五年，初置中和节。御制诗，朝臣奉和，诏写本赐戴叔伦于容州，天下荣之。 <br><br>楚僧灵，律行高洁，而能为文。吴僧皎然，亦名昼，盛工篇什，著《诗评》三卷，及卒，德宗降使取其遗文。近代文僧，二人首出。 <br><br>韦应物，立性高洁，鲜食寡欲，所坐焚香扫地而坐。其为诗驰骤，建安以还，各得其风韵。 <br><br>李益，诗名早著，有《征人歌且行》一篇，好事者画为图障。又有云：“同乐峰前沙似雪，受降城外月如霜。不知何处吹芦管，一夜征人尽望乡。”天下亦唱为乐曲。 <br><br>沈既济撰《枕中记》，庄生寓言之类。韩愈撰《毛颖传》，其文尤高，不下史迁。二篇真良史才也。 张登，长于小贼，气宏而密，间不容发，有织成隐起，往往蹙金之状。 <br><br>近代有造谤而著书，《鸡眼》、《苗登》二文。有传蚁穴而称，李公佐南柯太守；有乐妓而工篇什者，成都薛涛；有家僮而善章句者，郭氏奴。皆文之妖也。 <br><br>进士为时所尚久矣。是故俊乂实集其中，由此出者，终身为闻人。故争名常切，而为俗亦弊。其都会谓之“举场”，通称谓之“秀才”。投刺谓之“乡贡”，得第谓之“前进士”。互相推敬谓之“先辈”，俱捷谓之“同年”。有司谓之“座主”。京兆府考而升者，谓之“等第”。外府不试而贡者，谓之“拔解”。将试各相保任，谓之“合保”。群居而赋，谓之“私试”。造请权要，谓之“关节”。激扬声价，谓之“还往”。既捷，列书其姓名于慈恩寺塔，谓之“题名”。会大宴于曲江亭子，谓之“曲江会”。籍而入选，谓之“春闱”。不捷而醉饱，谓之“打”。匿名造谤，谓之“无名子”。退而肄业，谓之“过夏”。执业而出，谓之“夏课”。挟藏入试，谓之“书策”。此是大略也。其风俗系于先达，其制置存于有司。虽然，贤士得其大者，故位极人臣，常十有二三，登显列十有六七，而张睢阳、元鲁山有焉，刘辟、元翛有焉。 <br><br>开元二十四年，考功郎中李昂，为士子所轻诋，天子以郎署权轻，移职礼部，始置贡院。天宝中，则有刘长卿、袁成用分为朋头，是时常重东府西监。至贞元八年，李观、欧阳詹犹以广文生登第，自后乃群奔于京兆矣。 贞元十二年，驸马王士平与义阳公主反目，蔡南史、独孤申叔播为乐曲，号“义阳子”。有《团雪散云》之歌。德宗闻之怒，欲废科举，后但流斥南史、申叔而止。 <br><br>或有朝客讥宋济曰：“近日白袍子何太纷纷？”济曰：“盖由绯袍子、紫袍子纷纷化使然也。” <br><br>宋济，老于文场，举止可笑，尝试赋，误失官韵，乃抚膺曰：“宋五又坦率矣！”由是大著名。后礼部上甲乙名，德宗先问曰：“宋五免坦率否？” <br><br>元和已后，为文笔，则学奇诡于韩愈，学苦涩于樊宗师；歌行，则学流荡于张籍；诗草，则学矫激于孟郊，学浅切于白居易，学淫靡于元稹。俱名为《元和体》。大抵天宝之风尚党，大历之风尚浮，贞元之风尚荡，元和之风尚怪也。 <br><br>建中初，金吾将军裴冀曰：“若使礼部先时颁天下，曰：“某年试题取某经，某年试题取某史，至期果然。亦劝学之一术也。” <br><br>崔元翰为杨崖州所知，欲拜补阙，恳曰：“愿得进士，由此独步场中。”然亦不晓呈试，故先求题目为地。崔敖知之，旭日都堂始开，敖盛气白侍郎曰：“若试《白云起封中赋》，傲请退。”侍郎为其所中，愕然换其题。是岁二崔俱捷。 <br><br>熊执易通于《易》理，会建中四年试《易》、《知险阻》论，执易端坐剖析，倾动瑒中，乃一举而捷。 <br><br>李直方，尝第果实名，如贡士之目者，以绿李为首，楞梨为副，樱桃为三，甘子为四，蒲桃为五。或荐荔枝，曰：“寄举之首。”又问：“栗如之何？”曰：“取其实事，不出八九。”始范晔以诸香品时辈，后侯朱虚撰《百官本草》，皆此类也。其升降义趣，直方多则而效之。 <br><br>韩愈引致后进，为求科第，多有投书请益者，时人谓之“韩门弟子”。愈后官高，不复为也。 <br><br>宋沆为太乐令，知音，近代无比。太常久亡徵调，沆乃考钟律而得之。 <br><br>李汧公，雅好琴，常断桐，又取漆桶为之，多至数百张，求者与之。有绝代者，一名响泉，一名韵磬，自宝于家。京师人以樊氏、路氏琴为第一，路氏琴有房太尉石枕，损处惜之不理。 蜀中雷氏斫琴，常自品第，第一者以玉徽，次者以瑟瑟徽，又次者以金徽，又次者螺蚌之徽。 <br><br>张相弘靖，少时夜会名客，观郑宥调二琴至切。各置一榻，动宫则宫应，动商则商应，稍不切，乃不应。宥师董庭兰，尤善泛声、祝声。 <br><br>韩会与名辈号为“四夔”，会为夔头，而善歌妙绝。 李舟好事，尝得村舍烟竹，截以为笛，坚如铁石，以遗李牟。牟吹笛天下第一，月夜泛江，维舟吹之，寥亮逸发，上彻云表。俄有客独立于岸，呼船请载。既至，请笛而吹，甚为精壮，山河可裂。牟平生未尝见。及入破，呼吸盘擗，其笛应声粉碎，客散不知所之。舟著记，疑其蛟龙也。 李牟，秋夜吹笛于瓜洲，舟楫甚隘。初发调，群动皆息。及数奏，微风飒然而至。又俄顷，舟人贾客，皆有怨叹悲泣之声。 <br><br>赵璧，弹五弦，人问其术，答曰：“吾之于五弦也，始则心驱之，中则神遇之，终则天随之。吾方浩然，眼知耳，目如鼻，不知五弦之为璧，璧之为五弦也。” <br><br>李衮善歌，初于江外，而名动京师。崔昭入朝，密载而至，乃邀宾客，请第一部乐，及京邑之名倡，以为盛会。绐言表弟，请登末坐，令衮弊衣以出，合坐嗤笑。顷命酒，昭曰：“欲请表弟歌。”坐中又笑。及啭喉一发，乐人皆大惊曰：“此必李八郎也。”遂罗拜阶下。 <br><br>于頔司空，尝令客弹琴。其嫂知音，听于帘下，曰：“三分中，一分筝声，二分琵琶声，绝无琴韵。” <br><br>于司空頔，因韦太尉奉圣乐，亦撰《顺圣乐》以进，每宴必使奏之。其曲将半，行缀皆伏，独一卒舞于其中。幕客韦绶笑曰：“何用穷兵独舞。”言虽诙谐，一时亦有谓也。頔又令女妓为六佾舞，声态壮妙，号《孙武顺圣乐》。 <br><br>于司空以乐曲有《想夫怜》，其名不雅，将改之⊥有笑者曰：“南朝相府曾有瑞莲，故歌《相府莲》，自是后人语讹，相承不改耳。” 旧说：董仲舒墓门，人过皆下马，故谓之“下马陵”，后人语讹为“虾蟆陵”。今荆襄人呼“提”为“堤”，晋绛人呼“梭”为“”，关中人呼“稻”为“讨”，呼“釜”为“付”，皆讹谬所习，亦曰“坊中语”也。 <br><br>风俗贵茶，茶之名品益众。剑南有蒙顶石花，或小方，或散牙，号为第一。湖州有顾渚之紫笋，东川有神泉、小团，昌明、兽目，峡州有碧涧、明月、芳涩、茱萸簝，福州有方山之露牙，夔州有香山，江陵有南木，湖南有衡山，岳州有浥湖之含膏，常州有义兴之紫笋，婺州有东白，睦州有鸠沉，洪州有西山之白露。寿州有霍山之黄牙，蕲州有蕲门团黄，而浮梁之商货不在焉。 <br><br>酒则有郢州之富水，乌程之若下，荥阳之土窟春，富平之石冻春，剑南之烧春，河东之乾和薄萄，岭南之灵谿、博罗，宜城之九酝，浔阳之湓水，京城之西市腔，虾蟆陵郎官清、阿婆清。又有三勒浆类酒，法出波斯。三勒者谓庵摩勒、毗梨勒、诃梨勒。。 <br><br>纸则有越之剡藤苔笺，蜀之麻面、屑末、滑石、金花、长麻、鱼子、十色笺，扬之六合笺，韶之竹笺，蒲之白蒲、重抄，临川之滑薄。又宋亳间有织成界道绢素，谓之乌丝栏、朱丝栏，又有茧纸。 <br><br>凡货贿之物，侈于用者，不可胜纪。丝布为衣，麻布为囊，毡帽为盖，革皮为带，内邱白瓮瓯，端溪紫石砚，天下无贵贱通用之。 <br><br>初，诙谐自贺知章，轻薄自祖咏，诨语自贺兰广、郑涉。近代咏字有萧昕，寓言有李纡，隐语有张著，有警有李舟，张彧，歇后姚岘、叔孙羽，讹语影带有李直方、独孤申叔，题目人有曹著。 <br><br>长安风俗，自贞元侈于游宴，其后或侈于书法、图画，或侈于博奕，或侈于卜祝，或侈于服食，各有所蔽也。 <br><br>古之饮酒，有杯盘狼籍、杨觯绝缨之说。甚则甚矣，然未有言其法者。国朝麟德中，璧州刺史邓弘庆，始创平、索、看、精四字令，至李梢云而大备。自上及下，以为宜然。大抵有律令，有头盘，有抛打，盖工于举场，而盛于使幕、衣冠。有男女杂履舄者，有长幼同灯烛者，外府则立将校而坐妇人，其弊如此。又有击球、畋猪之乐，皆溺人者也。 <br><br>今之博戏，有长行最盛。其具有局、有子，子有黄黑各十五，掷采之骰有二。其法生于握槊，变于双陆。天后梦双陆而不胜，召狄梁公说之。梁公对曰：“宫中无子之象是也。”后人新意，长行出焉。又有小双陆、围透、大点、小点、游谈、凤翼之名，然无如长行也。鉴险易者，喻时事焉；适变通者，方《易》象焉。王公大人，颇或耽玩，至有废庆吊，忘寝休，辍饮食者。乃博徒是强名争胜。谓之“撩零”，假借分画谓之“囊家”，囊家什一而取，谓之“乞头”。有通宵而战者，有破产而输者，其工者近有浑镐、崔师本首出。围棋次于长行，其工者近有韦延祐、杨芄首出。如弹棋之戏甚古，法虽设，鲜有为之；其工者，近有吉逵、高越首出焉。 <br><br>贞元中，董叔儒进博一局，并《经》一卷，颇有新意，不行于时。 <br><br>洛阳令崔师本，又好为古之摴蒱。其法：三分其子，三百六十，限以二关，人执六马，其骰五枚，分上为黑，下为白。黑者刻二为犊，白者刻二为雉。掷之全黑者为卢，其采十六；二雉三黑为雉，其采十四；二犊三白为犊，其采十；全白为白，其采八。四者贵采也—为十二，塞为十一，塔为五，秃为四，撅为三，枭为二。六者杂采也。贵采得连掷，得打马，得过关，余采则否。新加进九退六两采。 <br><br>凡东南郡邑无不通水，故天下货利，舟楫居多。转运使岁运米二百万石输关中，皆自通济渠入河而至也。江淮篙工不能入黄河。蜀之三峡、河之三门、南越之恶谿、南康之赣石，皆险绝之所，自有本处人为篙工。大抵峡路峻急，故曰“朝发白帝，暮彻江陵”。四月、五月为尤险时，故曰“滟滪大如马，瞿塘不可下；滟滪大如牛，瞿塘不可留；滟滪大如幞，瞿塘不可触。”扬子、钱塘二江者，则乘两潮发棹，舟船之盛，尽于江西，编蒲为帆，大者或数十幅，自白沙沂流而上，常待东北风，谓之潮信。七月、八月有上信，三月有鸟信，五月有麦信。暴风之候，有抛车云，舟人必祭婆官而事僧伽。江湖语云：“水不载万。”言大船不过八九千石。然则大历、贞元间，有俞大娘航船最大，居者养生、送死、嫁娶悉在其间，开巷为圃，操驾之工数百，南至江西，北至淮南，岁一往来，其利甚博，此则不啻载万也。洪鄂之水居颇多，与屋邑殆相半。凡大船必为富商所有，奏商声乐，众婢仆，以据舵楼之下，其间大隐，亦可知矣。 <br><br>南海舶外国船也，每岁至安南、广州。师子国舶最大，梯而上下数丈，皆积宝货。至则本道奏报，郡邑为之喧阗。有蕃长为主领，市舶使籍其名物，纳舶脚，禁珍异，蕃商有以欺诈入牢狱者。舶发之后，海路必养白鸽为信。舶没，则鸽虽数千里，亦能归也。 <br><br>舟人言：鼠亦有灵，舟中群鼠散走，旬日必有覆溺之患。 <br><br>海上居人，时见飞楼如缔构之状，甚壮丽者；太原以北，晨行则烟霭之中，睹城阙状，如女墙、雉堞者，皆《天官书》所说气也。 <br><br>南海人言：海风四面而至，名曰“飓风”。飓风将至，则多虹霓，名曰“飓母”。然三五十年始一见。 <br><br>或曰：雷州春夏多雷，无日无之。雷公秋冬则伏地中，人取而食之，其状类彘。又与黄鱼同食者，人皆震死。亦有收得雷斧、雷墨者，以为禁药。 <br><br>龙门人皆言善游于悬水，接水上下如神。然寒食拜必于河滨，终为水溺死也。 近代杜邠公自西川除江陵，五月下峡，官舟千艘，不损一只。旧语曰：“五月下峡，死而不吊。”此特邠公之洪福，自古未之有也。 <br><br>旧言：春水时至，鱼登龙门，有化龙者。今汾晋山穴间，龙蜕骨角甚多，人采以为药，有五色者。 剑南元无蝎，尝有人任主簿，将蝎之任，而有之，今呼为“主簿虫”也。 <br><br>江东有蚊母鸟，亦谓之吐蚊鸟，夏则夜鸣，吐蚊于丛苇间，湖州尤甚。南中又有蚊子树，实类楷杷，熟则自裂，蚊尽出而空壳矣。 <br><br>剑南人之采猓犭然者，获一猓犭然则数十猓犭然可尽得矣。何哉其猓犭然性仁，不忍伤类，见被获者，聚族而啼，虽杀之，终不去也。噫，此乃兽之状，人之心也。乐羊食其子，史牟杀其甥，则人之状，兽之心也。 <br><br>猩猩者好酒与屐，人有取之者，置二物以诱之。猩猩始见，必大骂曰：“诱我也！”乃绝走远去，久而复来，稍稍相劝，俄顷俱醉，其足皆绊于屐，因遂获之。或有其图而赞曰：“尔形惟猿，尔画惟人，言不忝面，智不周身。淮阴佐汉，李斯相泰。何如箕山，高卧养真。” <br><br>罗浮甘子，开元中方有，山僧种于南楼寺，其后常资进贡。幸蜀奉天之岁，皆不结实。 <br><br>扬州旧贡江心镜，五月五日扬子江中所铸也。或言无有百炼者，或至六七十炼则已，易破难成，往往有自鸣者。 <br><br>苏州进藕，其最上者名曰：“伤荷藕”，或云：“叶甘为虫所伤。”又云：“欲长其根，则故伤其叶。”近多重台荷花，花上复生一花，藕乃实中，亦异也。有生花异，而其藕不变者。 <br><br>宣州以兔毛为褐，亚于锦绮，复有染丝织者尤妙。故时人以为兔褐真不如假也。 初，越人不工机杼，薛兼训为江东节制，乃募军中未有室者，厚给货币，密令北地娶织妇以归，岁得数百人。由是越俗大化，竞添花样，绫纱妙称江左矣。 <br><br>凡造物由水土，故江东宜纱绫、宜纸者，镜水之故也。蜀人织锦初成，必濯于江水，然后文彩焕发。郑人以荥水酿酒，近邑与远郊美数倍。齐人以阿井水煎胶，其井比旁井重数倍。 <br><br>善和坊旧御井，故老云非可饮之水，地卑水柔，宜用盥浣—元中，日以骆驼数十，驮入内以给六宫。 <br><br>每岁有司行祀典者，不可胜纪。一乡、一里，必有祠庙焉。为人祸福，其弊甚矣。南中有山洞，一泉往往有桂叶流出，好事者因目为“流桂泉”。后人乃立栋宇，为汉高帝之神，尸而祝之。又有为伍员庙之神像者，五分其髯，谓之“五髭须神”。如此皆言有灵者，多矣。 <br><br>江南有驿吏，以干事自任。典郡者初至，吏白曰：“驿中已理，请一阅之。”刺史乃往，初见一室，署云“酒库”，诸酝毕熟，其外画一神。刺史问：“何也？”答曰：“杜康。”刺史曰：“公有余也。”又一室，署云“茶库”，诸茗毕贮，复有一神。问曰：“何？”曰：“陆鸿渐也。”刺史益善之。又一室，署云“俎库”。诸俎毕备，亦有一神。问曰：“何？”吏曰：“蔡伯喈。”刺史大笑曰：“不必置此。” <br><br>回鹘常与摩尼议政，故京师为之立寺，其法曰：“晚乃食，敬水而茹荤，不饮乳酪。”其大摩尼数年一易，往来中国，小者年转。江岭西市商胡橐，其源生于回鹘有功也。 <br><br>元义方，使新罗，发鸡林洲，遇海岛，上有流泉。舟人皆汲携之，忽有小？蛇自泉中出，舟师遽曰：“龙怒。”遂发，未数里，风雨雷电皆至，三日三夜不绝。及雨霁，见远岸城邑，问之，乃莱州也。 <br><br>朝廷每降使新罗，其国必以金宝厚为之赠。惟李汭为判官，一无所受，深为同辈所嫉。 <br><br>常鲁公使西蕃，烹茶帐中，赞普问曰：“此为何物？”鲁公曰：“涤烦疗渴，所谓茶也。”赞普曰：“我此亦有。”遂命出之，以指曰：“此寿州者，此舒州者，此顾渚者，此蕲门者，此昌明者，此浥湖者。” <br><br>吐蕃自贞元末失维州，常惜其险，百计复之。乃选妇人有心者，约曰：“去为维州守卒之妻，十年兵至，汝为内应。”及元和中，妇人已育数子，蕃寇大至，发火应之，维州复陷。