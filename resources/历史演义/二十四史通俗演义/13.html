诗曰：<br><br>　　前人创业非容易，后代无贤总是空。<br>　　回首汉陵并楚庙，一般潇洒月明中。词曰：<br><br>落日西飞滚滚，大江东去滔滔。夜来今日又明朝，蓦地青春过了。千古风流人物，一时多少英豪。龙争虎斗谩劬劳，落得一场谈笑。<br><br>却说子婴既降，沛公入咸阳，诸将争取金帛财物，萧何独先入丞相府，收图籍藏之，以此得俱知天下扼塞，户口多少，强弱之处。沛公见秦宫室帷帐，货物妇女，欲留居之。樊哙谏曰：“凡此奢丽之物，皆秦所以亡也，公何用焉？请急还霸上。”不听。张良曰：“秦为无道，故公得至此。夫为天下除残贼，宜缟素为先。今始入秦，即安其乐，此所谓助纣为虐也。且忠言逆耳利于行，良药苦口利于病，愿听哙言。”乃还军霸上，召父老谓曰：“父老苦秦苛法久矣。诸侯约先入关者王之，吾当至关中，与父老约法三章耳：杀人者死，伤人乃盗抵罪。余悉除去。吏民皆安堵如何？”秦民大悦，争持牛酒飨军。沛公又让不受，民益喜，惟恐沛公不为秦王。项羽既降章邯，定河北，率诸侯兵欲西入关，秦降卒多怨言，羽乃夜击坑秦卒二十余万人于新安城南，而独与章邯及长史司马欣、都尉董翳入秦。或说沛公守函谷关以拒羽，沛公从之。羽至关下，关门闭，大怒，使黥布等攻破之，进至戏，沛公左司马曹无伤，使人言于羽曰：“沛公欲王关中，珍宝尽有之，欲以求封。”羽大怒，飨士卒，期旦日击沛公军。时羽兵四十万，号百万，在新丰鸿门；沛公兵十万，号二十万，在霸上。范增说羽曰：“沛公居山东时，贪财好色。今入关，财物无所取，妇女无所幸，此其志不小。吾令人望其气，皆为龙成五彩，此天子气也。急击之。勿可失。”时有项伯者，项羽伯父也，素善张良。夜驰约良走。良曰：“臣为韩王送沛公，沛公有难，不可不告。”遂入告沛公。固要项伯入见沛公，沛公奉卮酒为寿，约为婚姻，曰：“吾入关，秋毫不敢有所近，籍吏民，封府库，以待将军。所以命将守关者，防他盗也，岂敢反乎！愿伯明言，不敢忘德。”<br><br>项伯许诺，谓沛公曰：“旦日不可不早自来谢。”项伯仍夜去，具以沛公言告羽，因言：“沛公不先破关中，公岂敢入乎？今人有大功而击之，不义；不如因善遇之。”项羽许诺。沛公旦日从百余骑来见羽于鸿门，谢曰：“臣与将军戮力而攻秦，将军攻河北，臣攻河南，不意臣先入关，先破秦，得见将军于此。今者有小人之言，令将军与臣有隙。”项羽曰：“此沛公左司马曹无伤言之，不然，籍何以至此。”羽因留沛公饮。范增数目羽，举所佩玉玦以示之者三，羽不应。增出谓项庄日：“君王为人不忍。汝入为寿，寿毕，请以剑舞，因击杀沛公。不然，汝属皆为虏。”庄入为寿毕，拔剑起舞。项伯亦拔剑起舞，常以身翼蔽沛公，庄不得击。良出，见樊哙曰：“项庄舞剑，其意常在沛公也！”哙曰：“此迫矣！”即带剑拥盾而入，睹目视羽，头发上指，目眦尽裂。羽曰：“壮士。”赐之斗卮酒，一生彘肩。哙立饮，拔剑切而啖之。羽曰：“壮士能复饮乎？”哙曰：“臣死且不避，卮酒安足辞！夫秦有虎狼之心，天下皆叛。怀王与诸将约：‘先入关者王之。’今沛公先破秦，入咸阳，一毫不敢有所近，还军霸上，以待将军。劳苦功高，未见封爵之典，而听细人之言，欲诛有功之人。此亡秦之续耳，窃谓将军不敢也！”羽无以应。须臾，沛公起如厕，因招哙出，将亡去，曰：“今者出，未辞也，奈何！”哙曰：“人方为刀俎，我方为鱼肉，何辞为？”遂间行趋霸上，留张良谢羽，因以白璧一双献羽，玉斗一双与增。羽受璧。增拔剑撞破玉斗，曰：“唉！竖子不足与谋。夺将军天下者，必沛公也。”沛公还军，立诛曹无伤。居数日，羽兵屠咸阳，杀秦降王子婴，烧秦宫室，火三月不熄。掘始皇冢，收宝物妇女而东归。秦民大失所望。项羽使人致命怀王。王曰：“如约。”羽曰：“怀王者，吾家所立，非有功也，何以得专主约！”乃阳尊怀王为义帝，徙都郴，实不用其命。<br><br>项羽自立为西楚霸王，都彭城，管梁楚地九郡。羽与范增疑沛公，业已讲解，又恶负约，以巴蜀道险，乃曰：“巴蜀亦关中地也。”立沛公为汉王，王巴蜀、汉中，立秦降将章邯为雍王，司马欣为塞王，董翳为翟王。三分关中，以拒塞汉路。<br><br>又分诸王侯将相，凡十四人。并三秦、楚、汉、义帝，共二十国。夏四月，诸候各罢兵就国。张良归韩。良劝汉王烧绝所过栈道，以备诸侯盗兵袭之，且示羽无东意。齐相田荣，以不将兵从楚，故不封。荣大怒，遂击走齐王田都，弒胶东王田市，自立为齐王。寻击杀济北王田安，并王三齐。陈余与张耳不合，弃将印而去，不从入关，故不封。余怒，使人说齐王荣，以兵共袭常山。张耳亡走汉，余迎代王歇，复王赵地。歇立余为代王。项羽废韩王成而杀之。张良问行归汉。初，淮阴人韩信家贫，寄食于新昌亭长。亭长妻患之，乃晨炊蓐食。食时，信往，不为具食，乃钓于城下。有漂母见信饥，饭信。信喜，谓母曰：“吾必有以重报母。”母怒曰：“大丈夫不能自食，吾哀王孙而进食，岂望报乎！”淮阴少年当众辱之，曰：“若虽长大，好带刀剑，中情怯耳！能死，刺我；不能死，出我胯下。”信熟视之，俯出胯下，市人皆笑为怯。项梁渡淮，信仗剑从之。梁败，复以策进项羽，羽不用，亡归汉。为连敖，坐法当斩。信仰视，适见滕公，曰：“上不欲就天下乎？为何斩壮士！”滕公奇其言，壮其貌，释不斩。与语，悦之。言于王，王以为治粟都尉，亦未之奇也。信数与萧何语，何奇之。王至南郑，将士皆思归，多道亡者，信度何等已数言上，王不我用，遂亡去。何闻信亡，追之。人言于王曰：“丞相何亡。”王怒，如失左右手。居一二日，何来谒王。王且怒且喜，骂曰：“若亡，何也？”对曰：“臣追亡者耳！”王曰：“追者谁？”何曰：“韩信。”王骂曰：“诸将亡者以十数，公无所追，追信，诈也。”何曰：“诸将易得耳，如信者，国士无双。王欲长王汉中，无所事信；必欲争天下，非信不可。顾王策安决耳？”王曰：“我亦欲东耳，安能郁郁久居此乎？”欲召信，拜大将。何曰：“王素慢无礼，今拜大将如呼小儿，此信之所以去也。王必欲拜之，择良日，斋戒，设坛具礼，乃可耳！”王许之。诸将皆喜，人人各自以为得大将。至拜大将，乃韩信也，一军皆惊。<br><br>信拜礼毕，上坐。王曰：“丞相数言将军，将军何以教寡人？”信辞谢，因曰：“今东向与王争天下者，非项王耶！”汉王曰：“然。”信日：“大王自料勇悍仁强，孰与项王！”汉王良久曰：“不如也。”信曰：“信亦以为大王不如也。然臣尝事之，请言项王之为人也。项王喑哑叱咤，千人皆废，然不得良将，此匹夫之勇耳。见人慈爱，言语煦煦，至人有功当封爵者，印角敝，忍不能与，此妇人之仁也。不居关中，而居彭城；放逐义帝，所过无不残虐，名虽曰霸，实失天下之心。今大王诚能反其道，任天下武勇，何所不诛；以天下城邑封功臣，何所不服；以义兵从思东归之士，何所不克。且三秦王为将，欺其众降诸侯，至新安，项王诈坑秦降卒二十余万，唯章邯、司马欣、董翳得脱。秦人怨此三人，痛入骨髓。今楚强以威王此三人，秦民莫爱也。大王入关，秋毫无所害，除秦苛法，秦民无不欲得大王王秦者。今大王举兵而东，三秦可传檄而定也。”<br><br>汉王大喜。自以为得信晚，遂部署诸将，留萧何收巴蜀租，给军粮食。令人修栈道，引兵暗度陈仓故道出。雍王章邯败走，塞王欣、翟王翳皆降，遂定三秦。张良遗项王书曰：“汉王失职，欲得关中，如约而止，不敢东。”又以齐梁反书遗之。项王以此无西意，而北击齐。西楚霸王项籍，使吴芮、黥布、共敖击弒义帝于江中。汉王至洛阳，新城三老董公遮道说汉王曰：“臣闻顺天者存，逆天者亡。兵出无名，事故不成，故曰‘名其为贼敌乃可服’。项羽无道，放弒其主，天下之贼也。大王宜率三军，为之素服，以告诸侯而伐之，此三王之举也。”于是汉王为义帝发丧，军皆缟素，告诸侯曰：“天下共立义帝，今项籍弒之，大逆无道。寡人悉发关中兵，收三洞士，南浮江汉而下，愿从诸侯王，击楚之弒义帝者。”<br><br>初，楚击齐，齐王荣与楚战，败走死，项羽复立田假为齐王。时荣弟田横，收散卒得数万人，立荣子广为齐王以拒楚。<br><br>项王因留，连战未能下。虽闻汉东来，欲先破齐而后击汉，汉王以故得率五诸侯兵，凡五十六万人伐楚。彭越将兵归汉，汉王遂入彭城，收其宝货美女，日夜置酒高会。项王闻之，自将精兵三万人，还至彭城。大破汉军于睢水上，死者二十余万，睢水为之不流，围汉王三匝，会大风，昼晦，楚军大乱。王乃与数十骑遁去。欲过沛，收妻室，路逢子盈（即惠帝）及女鲁元公主，载以行。楚兵追至，汉王急推堕二子于车下。滕公为太仆，常下车收载之。如是者三，卒保护脱二子。食其从太公、吕后，间行求汉王，为楚军所获。项王尝置军中为质，诸侯复背汉归楚。齐田横因楚与汉战，进攻田假。假走楚，楚杀之，横复定三齐之地。汉王至荥阳，诸败兵皆会。萧何亦发关中老弱，悉诣荥阳。汉复大振，击破楚军于荥阳东。楚不能西，汉军荥阳，筑甬道属之河，以取仓厥粟。时韩信东击魏，魏盛兵塞临晋，信为疑兵，陈船欲渡临晋，而伏兵从夏阳以木罂渡军，袭安邑，虏魏王豹。传诣荥阳，悉定魏地。木罂者，以罂瓶千百塞其口，以木缚之，浮于水以代船也。韩信既定魏，使人请兵三万，愿以北举燕赵、东举齐，南绝楚粮道，西与汉王会于荥阳。汉王许之，乃遣张耳与俱。<br><br>遂破代兵，擒夏说。韩信、张耳以兵数万，东击赵。赵王乃成安君陈余闻之，聚兵井陉口，号二十万。广武君李左车说陈余曰：“韩信、张耳乘胜远来，其锋不可当。臣闻千里馈粮，士有饥色，樵苏后爨，师不宿饱。今井陉之道，车不得方轨，骑不得渡水，足下深沟高垒，勿与战。再用计从间道绝其辎重，不十日，两将之头可致麾下。否则必为二子所擒矣。”陈余尝自称义兵，不用诈。韩信使人探视，知其不用广武君之策，大喜。遂引兵下，未至井陉口，三十里，止舍。夜选轻骑二千人，往伏之，诫曰：“赵见我走，必空壁逐我，汝疾入赵壁，拔赵帜而立汉赤帜。”令稗将传餐立食，曰：“今日破赵会食！诸据境自强，非死战不可。”因出背水阵。赵军望见大笑。信引兵鼓行出井陉口，赵开壁击之，大战良久，信军佯走水上。赵果空壁逐之，从风而靡。信所遣骑，即驰入赵壁，拔赵帜立汉赤帜。赵军归，见帜大惊，遂乱。其时汉兵夹击，大败之，斩陈余于泯水。有缚李左车至麾下者，信解其缚，东向坐，师事之。问曰：“仆欲北攻燕，东伐齐，若何而有功？”左车曰：“将军虏魏王豹，诛成安君，威震天下。然欲举疲惫之兵，顿于燕坚城之下，旷日持久，粮食殚竭，燕既不服，齐何论乎？为今之计，莫如北至燕境，遣辩士奉书于燕，燕必不敢不听从。燕从，而东临齐，虽有智者，不能为齐计矣！”信从其策。遣使报汉，请以张耳王赵，汉王许之。汉使随何说九江王鲸布归汉。汉益其兵，与俱屯成臯。初，阳武人陈平，家贫，好读书。因魏无知求见汉王，汉王与语，悦之，平曰：“项王信谗，诚能捐金行间以疑其心。”<br><br>王益厚平，拜护军中尉。诸将皆让。平居家时，尝盗其嫂，多受诸将金。周勃等言于王曰：“陈平虽美如冠玉，其中未可深信，愿王察之。”王询无知，无知曰：“臣所言者，以其人才智计谋足用耳，盗嫂受金，何足深罪。汉将军纪实谓平曰：“天下纷纷，何时定乎？”平曰：“项王骨鲠之臣惟亚父、钟离昧、龙且之属，不过数人耳。项王意多疑忌，粮食必在后，愿假臣金，用奇计，破楚必矣。”王乃出黄金四万斤与平，不问出入。<br><br>平多纵反问，言昧等功多，不得裂土而王，欲与汉共灭楚而分其地。时楚围荥阳急，汉王请和。羽使至汉，平为具大牢以进。<br><br>见使佯惊曰：“吾以为亚父使也。”乃持去，更以恶物不堪食。楚使归，以报项王，王果大疑亚父及昧等。亚父欲急下荥阳，羽不听。亚父怒曰：“天下事大定矣，王自为之。愿请骸骨归！”未至彭城，疽发于背而死。楚围荥阳益急，纪信曰：“事急矣，臣请服王之服以诳楚，王可以间出。”于是陈平夜出子女二千余人于东门。楚方掳掠女子，纪信乃乘王车出东门，曰食尽，汉王愿降。楚人皆呼万岁，往城东观看。汉王乃令周苛守荥阳，而与数十骑出西门，遁去。羽烧杀信。汉王至成臯，收兵欲复东。辕生说汉王深壁勿战，令荥阳成臯间且得休息。汉王从其计，出军宛、叶间，与鲸布行收兵。羽闻汉王在宛，果引兵来，汉王坚壁不与战。<br><br>彭越在梁地，为汉将游兵击楚。羽乃使终公守成臯，而自东击彭越。汉王破终公，复军成臯。羽已破走彭越，乃引兵西拔荥阳城，烹周苛，遂围成臯。汉王逃去，北渡河，宿小修武。晨自称汉，使驰入赵壁。张耳、韩信未起，即卧内夺其兵符以麾召诸将易置之。信、耳起，乃知汉王来，大惊。汉王既夺两人军，即令张耳循行，备守赵地；拜韩信为相国，收赵兵未发者击齐。使刘贾、卢绾渡白马津，佐彭越击楚，烧其粮米，以破其业。<br><br>时楚兵拔成臯欲西，汉使兵拒之于巩，令不得西。彭越击楚，下梁地十七城。项羽闻之，使曹咎守成臯，戒曰：“即汉欲战，慎勿与哉，勿令得东而已。”遂自引兵东击彭越所下城，围外黄数日，乃降。羽欲尽坑之。外黄令舍人儿，年十三，说羽曰：“彭越强劫外黄，外黄恐；故且降以待大王。今尽坑之，则从此以东十余城，不可下矣！”羽从之。所下城皆复为楚。<br><br>汉王欲捐成臯以东，屯巩洛以拒楚。郦食其劝王急取荥阳，据廒仓之粟，示天下形势。乃复谋取廒仓。时楚大司马曹咎，谨守成臯不战，汉军数挑之，终不出，乃使人辱之。数日，咎怒，渡兵汜水。士卒半渡，汉击之，大破楚军，尽得其宝货。咎及司马欣自刎。汉王引兵渡河，复取成臯，军广武，就廒仓食。<br><br>羽闻之，还军广武，相持数月，楚军食少。羽为高俎，置太公其上，告汉王曰：“今不即服，吾烹太公。”汉王曰：“吾与羽俱北面受命怀王，约为兄弟，吾翁即若翁。必欲烹而翁，幸分我一杯羹。”项王怒，欲烹之。项伯曰：“为天下者，不顾家，虽烹之无益也！”乃止。或曰：“吕后多智而色美。”项王召吕后于月下，使佐酒，每带在军中为质，与虞姬为伴，尝被宠幸。食其有书达汉王，汉王知武后才智，必能脱太公，故为是隐语。若曰：“吾妻为若妻，则吾公翁即若翁矣。”使闻之自止，非真欲烹太公也。附考。项羽谓汉王曰：“天下汹汹数岁，徒以吾两人故。愿与王会战以决雌雄，毋徒苦天下父子为也！”汉王曰：“吾宁斗智，不愿斗力。”因子羽十罪。羽怒，伏弩射中汉王，伤胸。<br><br>王扪足曰：“虏中吾指。”王病疮卧，张良请王强起劳军，从之。王病甚，因驰入成臯。初，郦食其谓汉王，请说齐王使降，以为东藩，王许之。郦食其至齐。果说齐降汉，罢守备，日与郦生饮酒为乐。蒯彻说韩信曰：“将军受诏击齐，而汉独发问使下齐，宁有诏止将军乎？且郦生以一士，下齐七十余城，将军将数万众，反不如一竖儒功乎？”信然之，遂袭破齐。齐王以郦生卖己，乃烹之。引兵东走高密，使求救于楚。楚使龙且将兵二十万救齐，与汉夹潍水而阵。韩信夜令人为万余囊，盛沙壅水上流，引军半渡击龙且，佯不胜还走。龙且追之，信使人决壅沙，水大至，龙且军分为二。急击之，杀龙且，虏齐王广，田横遁走，尽定齐地。信请为假王以镇之，汉王大怒。张良、陈平蹑王足，王悟，遂封信为齐王，张耳为赵王，征其兵击楚。项王闻龙且死，大惧。使盱眙人武涉，说信反汉，与楚连和，三分天下而王之。蒯彻亦劝信背汉。信不从。项羽自知地小少助，食尽兵微，韩信又进兵击楚，甚患之。汉王因遣侯公说羽，请太公。羽乃与汉约：中分天下，割鸿沟以西为汉，以东为楚；归太公、吕后，引兵解而东归。汉王欲西归，张良、陈平说曰：“汉有天下大半，楚兵疲食尽，今释而不击，此养虎自遗患也。”汉王从之，追羽至固陵。与齐王韩信、魏相国彭越，约会击楚，信、越不至，楚攻汉军，大破之。汉王坚壁自守，谓张良曰：“诸侯不从奈何！”对曰：“楚兵且破，二人未有分地，其不至固宜。若能捐睢阳以北至谷城，以王彭越；捐陈以东至海，以与韩信，使各自为战，楚必败矣！”汉王从之。于是韩信、彭越皆引兵来。刘贾诱楚大司马周殷叛楚，与鲸布皆将兵来会。<br><br>羽至垓下，与汉战，不胜，入壁。汉及诸侯兵围之数重。<br><br>羽夜闻汉军四面皆楚歌，大惊曰：“汉皆已得楚乎？何楚人之多也！”乃夜起，饮于帐中。有美人名虞姬，常幸；骏马名骓，常骑。乃悲歌慷慨，自为诗曰：“力拔山兮气盖世，时不利兮骓不逝。骓不逝兮可奈何！虞兮虞兮奈若何！”泣数行下。左右皆泣，莫能仰视。美人自刎。羽乃乘其骏马，从八百余骑，值夜溃围南出。驰至阴陵，遂失道。问一田夫，田夫绐曰：“左。”左乃陷大泽中。汉将灌婴追及之。至东城，只有二十八骑，汉追者数千人。羽谓其骑曰：“吾起兵八岁，大小七十余战，未尝败北。今卒困此，此天亡我，非战之罪也。今日固必死，愿为诸君决战，必溃围斩将，令诸君知天之亡我。”乃分其骑为四队，四向。汉军围之数重。羽大呼驰下，斩双一将、一都尉，杀数十百人。复聚其骑，亡其两骑耳！羽曰：“何如？”诸骑皆服。羽欲东渡乌江。乌江亭长舣舟以待曰：“江东虽小，地方千里，亦足王也。愿大王急渡！”羽笑曰：“天之亡我，我何渡为！且我与江东子弟八千人渡江而西，今无一人还，纵江东父老怜而王我，我何面目见江东父老乎？”乃令骑皆下马，持短兵接战。羽杀汉军数百人，身亦被数十余枪。望见汉将司马吕马童，曰：“若非我故人乎！”马童指谌王翳曰：“此项王也！”项王乃曰：“吾闻汉购我头千金，邑万户，吾为若德。”乃自刎而亡。<br><br>楚地悉定，独鲁不下，汉王欲屠之。至城下，犹闻弦诵之声，为其守礼义之国，为主死节，因持羽头示之，乃降。以鲁公礼葬羽于谷城，亲为发丧，哭之而去。项氏支属皆不诛。封项伯为列侯，赐姓刘氏。西楚亡，凡五年。楚自二世元年，陈胜起兵自立，历吴广、景驹、怀王、项籍，凡五主，共八年。<br><br>汉王还军至定陶，驰入齐王韩信壁，夺其军。己亥二月，汉王即皇帝位于汜水之阳，西都洛阳，追尊母先媪曰昭灵夫人。未知后事如何，且听下回分解。