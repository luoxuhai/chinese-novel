

<p> 
　　话说常山执政，诸臣纷纷劝进，演亦心动，谓王曰："若内外咸有此意，赵彦深朝夕左右，何无一言？"曰："彦深非不欲言，特不敢言耳。"彦深闻之，因亦劝进。时太皇太后、太后及帝皆回晋阳，演遂言于太皇太后，请主宗社。赵道德谓太皇太后曰："相王不效周公辅成王，而欲骨肉相夺，不畏后世谓之篡耶？"太皇太后曰："道德之言是也。"事乃止。未几，演又启云："天下人心未定，恐奄忽变生，须早定名位，以副四海之望。"太皇太后乃从之。八月壬午，太皇太后下令，废帝殷为济南王，出居别宫；以常山王演入继大统，且戒之曰："勿令济南有他也。"演遂即皇帝位于晋阳，是为孝昭皇帝。大赦，改元皇建。太皇太后还称皇太后，皇太后称文宣皇后，宫曰"昭信"。乙酉，下诏诏封功臣，礼赐耆老，延访直言，褒赏死事，追赠名德。盖帝少居台阁，明习吏事，即位尤自勤励，大革显祖之弊，中外大悦。尝谓于曰："卿何自同外客，屡自远我？自今凡有所怀，随宜作牒送进。"因敕与杨休之、崔二人，每日职　务罢，并入东廊，共录历代礼乐职官及田市征税。有合于古不合于今者，悉令详思，以渐条奏。曾问舍人裴泽："外边议朕得失若何？"泽对曰："陛下聪明至公，自可选侔三代，而有识之士，咸言伤细，于帝王之度，颇为未弘。"帝笑曰："诚如卿言。朕初临万机，虑不周悉，故若是耳。但此事安可久行？"厍狄显安侍坐，帝曰："显安我姑子，与朕为至亲，可言朕之不逮。"显安曰："陛下太细，天子乃更似吏。"帝曰："朕甚知之，然势非得已，俟政清敝革，将易之以宽大耳。"故帝临治一年，国日富而兵日强。一日，边臣奏报，西魏宇文护连弑二主，人情大扰。帝欲征之，谓群臣曰："昔我献武皇帝欲灭宇文，有志未遂。今宇文篡魏以来，国家多故，弑逆时闻。朕将整率六师，平定关西，以讨乱臣之罪，以伸先帝之志。诸臣其共襄厥功。"于是颁谕四方，各练兵以待。西人闻之大恐。<br><br>
　　你道宇文护如何连弑二君？先是周闵帝即位，年十六，朝政皆决于护。有楚公赵贵、卫公独孤信，二人功劳勋望，群臣莫及，太祖尝倚为腹心。及护专政，威福自由，二人怏怏不服。贵谋杀护，信止之曰："不可。此乃先王之意，又其至亲，吾等杀之不祥。"贵乃止。其时二人密语室中，有帝幼弟宇文盛自窗外闻之，遂以告护。护曰："事不先发，必贻后悔。"乃伏壮士于殿内，贵入朝，擒而杀之。免独孤信官，以其名重，不欲显诛之，逼令自杀。仍令其子独孤善袭封卫国公。祭葬如礼，盖以上蒙天子，下安人心也。闵帝性刚果，本恶护之专权，及闻贵与信死，大怒曰："晋公不遵朝命，擅杀大臣，直目中无我也，我何帝为！"有一朝臣姓李名植，乃阳平郡公李远之子。植自太祖时为相府司录，　参掌朝政。又有司马孙恒，亦久居权要。日在帝侧，二人见护杀戮大臣，亦恐不容于护，思欲除之，乃与宫伯乙弗凤、贺拔提共谮于帝曰："护自诛赵贵以来，威权日盛，谋臣宿将争往附之。以臣观之，将不守臣节，陛下天位难保，愿早图之。"帝以为然。乙弗凤又曰："以先王之明，犹委植与恒以政，今以事付二人，何患不成！且护常自比周公，臣闻周公摄政七年，然后返政。无论护心叵测，未必能如周公，就令如约，陛下安能七年悒悒如此乎？"帝愈信之，遂欲杀护。数引武士于后园讲习，为执缚之势。植等又约宫伯张光洛同谋。光洛以大权在护，帝孤立于上，事必无成，乃阳许植，而阴以告护。护曰："上何能为？废之恐骇物听，不如先离其党。"乃出植为梁州刺史，恒为潼州刺史。植等既出，帝思之不置，每欲召之。护泣谏曰："天下至亲，无过兄弟。若兄弟尚相疑贰，他人谁可信者？太祖以陛下富于春秋，属臣后事。臣情兼家国，实愿竭其股肱。若陛下亲揽万机，威加四海，臣死之日，犹生之年。但恐除臣之后，奸回得志，非唯不利陛下，亦将倾覆社稷，使臣无面目见太祖于九泉。且臣既为天子之兄，位至宰相，尚复何求？愿陛下勿信谗人之言，疏弃骨肉。"帝乃止。乙弗凤大惧，谓帝曰："事不速断，反受其乱。陛下不杀护，不唯臣等不免，弑逆之祸，即在目前。"帝又信之。于是密谋滋甚，定计于次日，召群臣入宴。因执护诛之。护寄腹心于光洛，朝夕伺帝，纤悉必报，闻帝有密谋，乃召柱国贺兰祥、领军尉迟纲，诉以朝廷见害之意。二人劝护废之，曰："公欲自全，不若另立贤明。"护曰："主少国疑，遽行废立，人心不服，奈何？"驾兰祥曰："嗣子可辅则　辅之，不可辅则废之。昔先王废魏少主亦然。机在速为，前事可师也。以公今日位望，废昏立明，谁敢不服！"护从其言。时尉迟纲总领禁兵，护使以兵入宫，先收其党。纲至外殿，召乙弗凤、贺拔提议事，二人不知事露，同来见纲。纲即执之，送入护第。因罢散殿前宿卫兵。时帝在宫中，尚以机事甚密，功成在即，谓左右曰："诛护之后，某也贤，为宰相；某也才，为行台。凡属护党，尽行诛之。"众皆称善。及闻宿卫皆散，大惊曰："此必有变，须防兵入。"忙集宫人数十，环卫左右，执兵自守。俄而，贺兰祥奉护命，入宫见帝。甲士从者二百人，皆露刃上阶。祥厉声奏曰："陛下昵近小人，不行正道，无人君之度。贺拔提等欲杀晋公以危社稷，今已收讫。公卿大臣恐陛下不能守太祖之业，有负臣民之望，请陛下归略阳旧府。另立新主，管理万民。"因斥左右宫人曰："尔等死在目前，尚何为首！"宫人皆惊走。帝自投于地曰："为事不密，害至于此。"祥乃逼帝出宫，以车一乘，送入旧第，使兵士围守之。护既幽帝，悉召公卿会议，废帝为略阳公。迎立岐州刺史宁都公毓以承大业。众曰："此公家事，废立由公，群臣何敢有违！"遂斩乙弗凤、贺拔提于宫门之外，杀孙恒于漳州。时李植父李远为柱国大将军，镇弘农。护欲诛植，征之梁州，并召远入朝。李远见召，疑必有变，欲不就征，沉吟久之，乃曰："大丈夫宁为忠臣而死，岂可作叛臣而生乎！"遂就征。至长安，植已被囚。护以远功名素重，犹欲全之，引与相见，谓曰："公儿遂有异谋，非止屠戮护身，乃是倾危社稷。叛臣贼子理宜同疾，公可早为之所。"乃以植付远，令自杀之。远素爱植，不忍加诛。植有口辩，自陈初无此　谋。远信之，诘朝将植谒护，欲为申雪。护谓植已死，左右报曰："植亦在门。"护大怒曰："阳平公不信我。"乃召入，仍命远同坐，迎略阳公至，令与植相质于远前。植辞穷，谓略阳公曰："本为此谋，欲安社稷，利至尊耳。今日至此，何事云云。"远闻之，自投于床曰："若尔，诚合万死。"护遂杀植，并逼远自杀。初，李远弟穆官开府仪同三司，知植非保家之子，每劝远除之，远不能用。及临刑，泣谓穆曰："不用汝言，以至于此。"穆当从坐，以前言获免，除名为民。植弟基尚义归公主，亦当从坐，穆请以二子代基命，护并释之。九月癸亥，宁都公至长安，百官迎之入宫。甲子，即皇帝位，是为世宗皇帝。太祖长子也，时年二十五岁。大赦，改元武城。朝群臣于太极殿，进护为太师。立夫人独孤氏为后，即独孤信女也。略阳既废，护犹怨之，使人赍鸩酒，弑之于旧第。年十六。黜王后元氏为尼。武城二年正月，护上表归政，阳为退让，其实军务大权仍自总理。周有处士韦，孝宽之兄也，志尚夷简。魏、周之际，十征不屈。太祖甚重之，不夺其志。明帝立，敬礼尤厚，号曰逍遥公。护延之至第，访以政事。时护盛修第舍，极土木之巧，仰视堂屋，叹曰："酣酒嗜饮，峻宇雕墙，有一于此，未或不亡！"护不悦，听之使去。其立明帝也，以帝必德己，故无疑忌。及帝即位，明敏有识量，每日亲揽万机，生杀黜陟，辄自决断，渐欲夺护之权。护复谋废之。有李安者，本以鼎俎有宠于护，擢为膳部下大夫，因谓安曰："近上作事，令人不可耐。子能暗行毒害，终身当共富贵。"安曰："此大事，若以相付，易犹反掌，保为公图之。"护大喜，一日，安上食，　置毒于糖而进之。帝食时不觉，俄而疾作，次日大渐，叹曰："我堕奸计，不能活矣。"乃召左右侍臣，口授遗诏五百余言。且曰："朕子年幼，未堪当国。鲁公，朕之介弟，宽仁大度，海内共闻。能宏我周家者，必此子也。可使入继朕后。"言毕遂殂。后人有诗哀之曰：黑獭当年连弑主，君臣大义等闲看，两儿命绝他人手，千古收场总一般。明帝暴崩，廷臣皆知中毒，为宇文护所使。然畏其势，皆求自保，莫敢推问。遂遵遗命，奉鲁公即皇帝位，是为周武帝。帝名邕，字祢罗突，太祖第四子也。生于同州，有神光照室。幼而孝敬聪明，有器质，仪度不凡，特为明帝所亲爱。朝廷大事，每与参议。性深沉，非因顾问，终不辄言。明帝每叹曰："夫人不言，言必有中。"故弥留之际，舍其子而立之。当是时，护于魏、周之际，秉政不越五年，于魏则弑恭帝，于周则弑闵帝，又弑明帝，威权震于一国，大逆彰于四方。故齐主闻之，欲代周以讨其罪，出兵有日矣。而望气者言，邺中有天子气，帝虑有内变，遂不暇外讨。初，帝之谋诛杨、燕也，许长广王湛曰："事成，当立尔为太弟。"既而立太子百年。湛心不平。时留守邺中，济南王亦在邺，命湛掌之。及讹言起，帝命厍狄伏连为幽州刺史，斛律丰乐为领军，以分湛权，湛愈不安。而平秦王归彦则以天子气应在济南，恐其复立，于己不利，劝帝除之。帝乃使归彦至邺，征济南王如并州。湛益疑惧，问计于高元海。元海曰："皇太后万福，至尊孝友异常，殿下不须疑　虑。"湛曰："此岂我推诚相问之意耶？"元海因乞还省，静夜思之。湛即留元海于后堂。元海达旦不寐，绕床徐步，夜漏未尽，湛遽出曰："神算如何？"元海曰："有三策，恐不堪用耳。一请殿下如梁孝王故事，从数骑入晋阳，先见太后求哀，后见主上，请去兵权，不干朝政，必保泰山之安。此上策也。次则当具表，云威权太盛，恐取谤众口，请为青、齐二州刺史，沉靖自居，必不招物议，此中策也。最下一策，发言即恐族诛，不敢闻于殿下。"湛曰："卿之下策，焉知非我之上策乎？汝但说之，断不汝罪。"元海曰："济南世嫡，主上假太后令而夺之。今集文武，示以征济南之敕，执斛律丰乐，斩高归彦。尊立济南，号令天下，以顺讨逆，此万世一时也。"湛大悦。然性怯多疑，心虽善之而未敢发。使术士郑道谦卜之。曰："不利举事，静则吉。"有林虑令潘子密者，湛之旧人，晓占候之术，潜谓湛曰："主上当即晏驾，殿下不日登大位矣。"湛欲验其言，拘之内第以候之。又令巫觋卜之，多云不须举兵，自有大庆。湛乃奉诏，令数百骑送济南王至晋阳。但未识济南此去生死若何，长广王果得大庆否，且俟下文再讲。
 </p>
