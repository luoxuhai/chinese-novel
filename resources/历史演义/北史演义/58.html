

<p> 
　　话说陆令萱欲立黄花为后，暗行魇魅之术，以间胡后之宠。旬日间，胡后精神恍惚，言笑无恒，帝渐恶之。一日，令萱造一宝帐，枕席器玩，莫非珍奇。坐黄花于帐中，光采夺目，谓后主曰："有一圣女出，大家可往观之。"及见之，乃黄花也。令萱指之曰："如此人不作皇后，遣何人物作？"帝纳其言，而未忍废胡后也。又一日，令萱于太后前作色而言曰："何物亲侄，作如此语！"太后问其故，令萱曰："不可道。"固问之，乃曰："后语大家云：'太后行多非法，不可以训，有忝大家面目。'"令萱知太后最恶人发其隐私，故以此言激之。太后果大怒，立呼后出，剃其发，载送还家，废为庶人。于是立穆氏为后，而令萱之权，太后亦受其制。<br><br>
　　且说齐自士开用事以来，政体大坏。及执政，颇收举才望，内外称美。左丞封孝琰谓曰："公是衣冠宰相，异于余人。"益自负，乃欲增捐庶务，沙汰人物，官号服章，并依故事。又欲黜诸阉竖及群小辈，为致治之方。令萱、提婆、长鸾等不以为然，议颇同异。乃嘱御史丽伯律劾主书王　子冲纳赂，事连提婆，欲使赃罪相及，而并坐令萱。令萱觉之大怒，传帝敕，释王子冲不问，而斥伯律于外。由是事事与相左，诸宦者更共谮。帝不得不疑，因问令萱曰："孝征果何如人？"令萱默然不对。三问，乃下床叩头曰："老婢应死。老婢始闻和士开言，孝征多才博学，意谓善人，故举之。比观其行事，大是奸臣。人实难和，老婢应死。"帝命韩长鸾检省中案牍，尽得其奸状。帝大怒，然尝与之重誓，故不杀。解去内职，出为北兖州刺史。求见帝，长鸾不许，遣人推出柏阁。坐地不肯行，曳其足以出。穆提婆遂代其任。未几，以恶疾死。先是后主言语涩讷，不喜见朝士，自非宠私狎呢，未尝交语。唯国子祭酒张雕，以经授后主为侍读，呼为博士，大见委重。雕亦自以出于微贱，致位人臣，欲立效以报德，议论抑扬，无所回避。帝尝动容改听，朝政得失，因之稍加留意。其后触怒群小，共构杀之。自是正言谠论，遂绝于帝耳。又帝承世祖奢泰之余，以为帝王当然。后宫宝衣玉食，一裙之费，值至万匹。盛修宫苑，无时休息。夜则然火照作，寒则以汤化泥。凿晋阳西山为大像，一夜然油万盆，光照宫中。好自弹琵琶，为无愁之曲，近侍和之者以百数。民间谓之"无愁天子"。于华林园立贫儿村，自衣蓝缕之服，行乞其间以为乐。庶姓封王者以百数，开府千余人，甚至狗马及鹰，亦有仪同、郡君之号。赏赐左右，动逾巨万，既而府藏空竭，乃赐二三郡，或六七县，使阉竖辈卖官取值。由是为守令者，率皆富商大贾，竞为贪纵。赋役繁重，民不聊生矣。今且按下不表。<br><br>
　　且说弘农华阴县生一异人，姓杨，名坚，汉太尉杨震十　四代孙。其父名忠，美须髯，状貌魁伟，武艺绝伦，识量深重，有将帅之略。周文帝召居帐下，尝从猎龙门，有猛兽突至，忠赤手搏之，人服其勇。以功历云、洛二州刺史，除大都督，赐姓普六茹氏，进封隋国公。夫人吕氏于周大统七年六月，生坚于冯翊波若寺。紫气充庭，异香满室，人皆以为贵征。时有一尼来自河东，谓吕曰："此儿所从来甚异，不宜与俗间抚育。"吕以儿托养之。尼乃舍于别馆，躬自抚育。一日，尼不在舍，吕往视抱儿于怀，忽见头上生角，遍体起鳞，惧坠之地。尼自外来，忙抱而起之曰："何惊我儿，致令晚得天下！"貌龙颔，额上有五柱透入顶门，目光外射，有纹在手成"王"字。性沉深严重，少入太学读书，虽至亲昵，不敢相狎。周文帝见之，叹曰："此儿风骨，非世间人。"及武帝时，忠已卒，坚袭爵为隋国公。见天下分裂，阴有削平四海之志，尝启武帝曰："臣世受国恩，愧无以报。愿陛下成一统之业，百世之治，臣得垂名竹帛，私愿足矣。"因言齐政乱，一举可灭，劝帝伐之。帝从其请，乃命边镇益储积，加戍卒。齐人闻之，亦增修守御。柱国于翼谏曰："疆场相侵，互有胜负，徒损兵粮，无益大计。不如解严修好，使彼懈而无备，然后乘间出其不意，一举可取也。"韦孝宽上疏，陈灭齐三策：其一曰：臣在边有年，颇知间隙，不因际会，难以成功。往岁出军，徒有劳费，功绩不立，由失机会。何者？长淮之南，旧为沃土，陈氏以败亡余烬，犹能一举平之；齐人历年赴救，丧败而还，内离外叛，计尽力穷。仇敌有衅，不可失也。今大军若出轵关，方轨而进，兼与陈氏共　为犄角；广州义旅出自三鸦，山南骁锐沿河而下；更募关河劲勇，厚其爵赏，使为前驱。岳动川移，雷骇电激，百道俱进，必当望旗奔溃，所向摧殄。一戎大定，实在此机。其二曰：若国家更为后图，未即大举，宜与陈人分其兵势。三鸦以北，万春以南，广事屯田，预为贮积。募其骁勇，立为部伍。彼既东南有敌，戎马相持，我出奇兵，破其疆场。彼若兴师赴援，我则坚壁清野，待其去远，还复出师。常以边外之军，引其腹心之众。我无宿舂之粮，彼有奔命之劳，一二年中，必自离叛。且齐氏昏暴，政出多门，鬻狱卖官，唯利是视，荒氵㸒无道，阖境嗷然。以此而观，覆亡可待。乘间电扫，事等摧枯。其三曰：昔勾践下吴，尚期十载；武王取纣，犹烦再举。今若更存遵养，且复相待，臣谓宜还崇邻好，申其盟约。安民和众，通商惠工，蓄锐养戚，观衅而动。斯乃长策远驭，坐自兼并也。书奏，武帝以问伊娄谦谏。对曰："齐氏沉溺娼优，耽昏曲蘖。其折冲之将，明月已毙于谗口。他若段韶、兰陵等，亦皆死亡。上下离心，道路以目，此易取也。"帝大笑，乃下诏伐齐。以陈王纯、司马消难、达奚震为前三军总管，越王盛、侯莫陈琼、赵王招为后三军总管。齐王宪率众二万，趋黎阳。隋公杨坚率舟师三万，自渭入河。侯莫陈芮率众二万，守太行道。李穆率众三万，守河阳道。帝自将大军，出河阳。民部大夫赵曰："河南洛阳，四面受敌，纵得之不可以守。请从河北直至太原，倾其巢穴，可一举而　定。"下大夫鲍宏亦曰："我强齐弱，我治齐乱，何忧不克！但先帝往日屡出洛阳，彼既有备，每用不捷。如臣计者，进兵汾、洛，直扼晋阳，出其不虞，似为上策。"帝皆不从，率众六万，直指河阴。都督杨素请率其父麾下先驱，许之。周建平元年八月，师入齐境。禁军士伐树践稼，犯者皆斩。丁未，攻河阴大城，拔之。齐王宪进围洛口，拔东西二城。齐永桥大都督傅伏闻西寇近，自永桥夜入中城，为拒守计。周师既克南城，进围中。伏闭城坚守，二旬不下。独孤永业守金墉，周主亦攻之不克。永业欲张声势，通夜办马槽二千。周人以为大军且至而惮之。九月，齐高阿那肱自晋阳将兵拒周，至河阳。会周主有疾，引兵还所，拔城皆不守。阿那肱以捷闻，齐主在喜，以阿那肱有却敌功，厚赐之。明年，周主谓群臣曰："朕去岁属有疹疾，不得克平逋寇，然已备见其情。彼之行师，殆同儿戏，岂能敌吾大兵。前出河外，直为拊背，未扼其喉。晋州，本高欢所起之地，镇摄要重，今往攻之，彼必来援。吾严军以待，击之必克。然后乘破竹之势，鼓行而东，足以穷其巢穴，混同文轨。"遂复自将伐齐，以越王盛、杞公亮、隋公杨坚为右三军，谯王俭、大将军窦恭、广化公邱崇为左三军，齐王宪为前军，陈王纯为后军。周主至晋州，军于汾曲，遣齐王宪守雀鼠谷，陈王纯守千里径，达奚震守统军川，朝明守齐子岭，辛韶守蒲津关，宇文盛守汾水关，各领步骑一万，分据要害。大军直攻平阳。齐行台尉相贵婴城拒守，周主亲至城下督战。城中窘急，齐将侯子钦出降于周。刺史崔景嵩守北城，亦乘夜遣使请降，约为内应。周主大喜，命王轨率众赴之。　天未明，轨偏将段文振杖槊与数十人先登，景嵩迎入，引至相贵帐，拔刃劫之。城上鼓噪，守兵大溃，遂克晋州。虏相贵及甲士八千人。是时齐主方以外内无患，朝野皆安，日夕氵㸒乐，置边事于不问。有冯淑妃者，名小怜，穆后从婢也。穆后爱衰，以五月五日进之，号曰："续命"。慧而黠，能弹琵琶，工歌舞，妖艳动人。后主惑之，宠冠一宫，坐则同席，出则并马，誓愿生死一处。周师之取平阳，方与淑妃猎于天池。放鹰纵犬，驰骋平林、搏取禽兽以为快。告急者自日至午，驿马三至。阿那肱曰："大家正为乐，边鄙小小交兵，乃是常事，何急奏为？"到暮，使更至，言平阳已陷，乃奏之。后主将还，淑妃止之曰："大家勿去，请更杀一围。"后主从之。周师既得平阳，齐王宪复拔洪洞、永安二城，乘胜而进。齐边将焚桥守险，军不得前，乃屯永安。癸酉，齐师来援，分军万人向千里径，又分军出汾水关，后主自率大军上鸡栖原。使阿那肱将前军先进。乙卯，诸军齐会平阳城下。周主以齐兵新集，声势方盛，且欲西还以避其锋。宇文忻谏曰："以陛下之圣武，乘敌人之荒纵，何患不克！若使齐得令主，君臣协力，虽汤、武之兵，未易平也。今主衺臣愚，士无斗志，虽有百万之众，实为陛下奉耳。"军正王韶亦谏曰："齐失纪纲，于兹累世。天翼周室，一战而扼其喉。取乱侮亡，正在今日。释之而去，臣所未喻。"周主虽善其言，竟引军还。以大将梁士彦为晋州刺史，留精兵一万镇之。齐乘周师退，欲复平阳，进兵围之，昼夜攻击。城中楼堞俱尽，崩隳之处，或短刀相接，或交马出入，众皆危惧。士彦慷慨自若，谓将士曰："死在今日，我为尔先！"于是勇烈齐　奋，齐兵少却。厥后，齐作地道攻城，城陷十余步。将士乘势欲入，齐主敕且止。召冯淑妃观之，妃方对镜妆点，不即至。城中以木拒塞之，兵不得入，城遂不下。又淑妃闻晋州城西石上有圣人迹，欲往观之。中道有桥，去城墙不远。齐主恐有弩矢及桥，乃抽攻城木，别造一桥以度。及度，桥坏，至夜乃还。周主还长安，以晋州告急，复率大军来援。壬寅济河，遣齐王宪率所部先向平阳。戊申，诸军毕至。凡八万人，进逼齐军。置阵东西三十余里。先是齐人恐周师猝至，于城南穿堑，自乔山属于汾水，皆以堑为之隔。齐兵至，因结阵于堑北。齐王宪驰马观之，复命曰："易与耳，请破之而后食。"周主大悦，乘马巡阵，辄呼主帅至前，劳勉之。将士喜于见知，咸思自奋。将战，左右请换良马。周主曰："朕独乘良马，欲何之？"进薄，齐师有堑，碍于前。自旦至申，相持不决。后主谓阿那肱曰："战是耶，不战是耶？"阿那肱曰："吾兵虽多，堪战者少。昔攻玉壁，援兵来即退。今日将士，岂胜高祖时耶？不如勿战，却守高梁桥。"安吐根曰："一撮许贼，马上刺取，掷之汾水中耳。"齐主意未决，诸内参曰："彼亦天子，我亦天子，彼尚能远来，我何为守堑示弱？"齐主曰："此言是也。"于是引兵填堑而出。周主大喜，勒诸军击之。兵才合，齐主与淑妃并骑观战。东偏小却，妃怖曰："军败矣。"穆提婆曰："大家去，大家去！"齐主即以淑妃奔高梁桥。正是：将士阵前方致死，君王马上已逃生。未识后事若何，且留下文再讲。
 </p>
