

<p> 
　　话说宇文泰屏去左右，将王思政邀入密室，问其来意。思政曰："我今至此，特为国事起见。"泰曰："自渤海王当国，寇乱已平，天下安治，国家尚有何事烦公远出？"思政曰："左丞以渤海王为何如人？"泰曰："高王灭尔朱，扶帝室，大魏之功臣也。"思政曰："吾亦意其如此。孰知灭一尔朱，复生一尔朱。今欢身居并州，遥执朝权，形势之地皆其私人所据，天子孤立于上，国势日危。近欢又纳孝庄后为妾，败常乱纪，于斯为极，宁肯终守臣节哉？帝素知行台与左丞忠义自矢，士马足以敌欢，故特遣我来密相盟约，为异日长城之靠，所以敢布心腹。"泰曰："高欢之心路人皆知，吾元帅岂肯与之同逆。直以势大难敌，故阳为结好耳。请即同往，与贺拔公议之。"思政大喜，便与泰同来见岳。岳知思政至，忙即请入，下阶相迎。坐定，略叙寒温，思政便以告泰之言告岳，出帝密诏付之。岳再拜而受，因曰："国步将危，正人臣捐躯效节之日，况有帝命乎？岳敬闻命，不敢有二。"留入后堂，设宴相待。宴罢，思政不敢久留，起身　辞去。岳曰："归奏天子，欢若有变，岳必尽死以报。倘有见闻，当使宇文左丞到京面陈。"思政既结好关西，星夜赶回京师，奏知孝武。孝武曰："贺拔岳谅无他意。但恐欢终难制，奈何？"斛斯椿曰："陛下勿忧，臣更有一计，足以除欢。"帝问："何计？"椿密语帝曰："有嵩山道士黄平信、潘有璋善行符魇之法，与臣往来亲善，臣尝试其法有验。据云能摄人生魂，用伏尸术，埋而压之，其人必死。只要本人生年月日，贴肉衣服，法无不灵。臣欲害欢，已托其行事。欢之年月日时已有，所少者贴肉衣服耳。又有一术士李虚无，自言能往并州盗之。臣俱留在家中，法物一备，便可动手。可安坐而制其命也。"帝曰："此法若灵，胜于用兵数倍矣。卿善为之，勿使作事无成，徒遗人笑。"椿受命而退。<br><br>
　　且说高乾与帝立盟之后，绝不知帝有他意，后见帝增加部曲，心甚疑之，私谓所亲曰："主上不亲勋贤，而招集群小，数遣近臣往来关西，与贺拔岳计议。又出贺拔胜为荆州刺史，外示疏忌，实欲树党。祸难将作，必及于我。"乃密启欢。先是封隆之、孙腾皆有书报高王，言朝廷听任匪人，暗招刺客，潜入晋阳，欲害大王，宜谨防之。欢得书大怒，曰："帝即忌我，其奈我何？唯刺客当防之耳。"于是日与尔朱后深居内室，侍侧者皆女子，外官非亲信不得常见。三五日一出，经理庶务，四方有要紧文书，皆侍女传递。十日一宴众官，亦不出府，自正厅至寝室共门十有八重，每门设监守官二员，查视出入。其堂内门户，皆妇女关守，莫敢乱行。旧时宴会，非至二更不散，自后日一沉西便即终席。最亲爱者唯孝庄后一人，刺客事亦唯后知之，余无知者。至是又是乾启，心益大怒，乃召乾至并州，面论时事。乾见高　王，悉陈朝廷所为，不久定有变动，因劝王受禅，以弭其祸。王急以袖掩其口曰："司空勿妄言。吾今以司空复为侍中，门下之事皆以相委。"言讫，即令记室作启，奏请乾为侍中。又谓乾曰："明日是花朝节，当与司空宴于北城府中。"传令百官，明日皆集相府伺候。乾乃拜辞而出。次日，司马子如来见，便与子如偕往北府。正行之次，见一蓬头道人手持团扇，上写善观气色，预识吉凶。高王头踏到来，全不退避。军人拿住，送到马前，道人叩首道："不知王到，误犯虎威，伏乞释罪。"高王吩咐放去，道人立起身来，只把高王细看。一到北府，众官分班迎接。王入西园，宴已摆设。王坐南面，乾与百官依次坐下。笙歌迭奏，女伶乐妓纷纷进酒。斯时娄妃亦同众夫人在景春园中百娇亭上饮酒赏花，听得乐声嘹亮，问宫人："何处奏乐？"宫人禀道："大王在西园宴客。"娄妃暗忖：高王一月不见，宴罢之后，自然进宫。便同诸夫人各归内阁。哪知高王一心只在西府，阶前方报未时，便即起身，谓高乾曰："司空早转朝去，今当复为侍中，诸事留心。明日我来饯送。"乾拜谢，王即去。娄妃闻之不悦。子如送王归府，行至中途，复见蓬头道人立在街旁，注视高王。子如心疑，遂命从人带道人归府，问他何以两次冲道。这人曰："贫道深通相术，今观大王气色，主在今夜即有急病缠身，欲为大王寻一解救之术，故在旁偷视。"子如曰："你不可乱说，言若不验，定加重责。"吩咐左右将他锁在书房，不许放去。<br><br>
　　且说高王回到西府，时已傍晚，便与尔朱后在春风亭上开筵对饮，宫女轮流斟酒，花香人美，十分快意，不觉沉醉。将近二更，月明如昼，思欲下阶闲步。袖拂金杯于地，　亲自俯拾。忽一股黑气从地而起，直冲王面，回避不及，觉气冷如冰。后见王色异，慌问："何故？"王不应，遂与后联坐。再命进酒，连饮数杯，身渐不快，携后手同归寝室。坐方定，垂首大吐，乃就榻以寝，后侍坐榻旁。三更时候，大声呼痛，后急问之，谓后曰："我太阳如斧劈，痛不可忍。"言未绝，又曰："我右胁左膝亦发奇痛，未识何故。"后即命宫女执烛，亲自看之。王体素白，是时三处皆青。后惊曰："乍痛乍青，症甚奇异，当召医者入视。"王曰："且待天明。"后曰："王旧日曾有是症否？"王忍痛言曰："吾自幼多疾，饮食少进，不能受劳。至十岁即能饮酒，赖尉氏姊调护，不至沉醉过伤。年二十始无病，然三十之内体尚瘦弱，不得丰厚。虽居高位，精神未能全美。一到晋阳，肌丰神壮，体日以强，虽应务纷繁，终夕不倦。自此五六年来，疾病全无，故敢恣情酒色，朝夕自娱。旧有值宿医官，吾以无病故，皆令去之。今于半夜出召医者，人必惊疑，故待天明不安，然后去召。"后见王愁眉蹙额，似有不胜痛楚之状，心甚惶急，巴不得天就明亮。一到五鼓，忙即传谕出宫，宣召医官二人。医者入视，诊过脉息，再看痛处，茫无治法。出外拟方，私语侍者曰："今按大王之脉，别无什病，三处奇痛莫识所由。恐遇妖魅之物，以致此祸。当启妃主，问明大王，再商所以治之。"内侍曰："昨夜在后花园饮酒，皆宫女承应，归寝大吐，我问宫女方知。妃主之前不敢禀也。"<br><br>
　　看官，你道高王此症何来？缘道人即李虚无，欲识高王形像，故两次详视，当街不避，被子如锁在书斋。宿至二鼓，人皆熟寝，乃悄然而起，点灯焚香，念诵秘咒，将黄绢画成高王形像，以法针三只，刺其太阳、右胁、左膝三处，咒　毕，藏于鞋履之中，凝神以坐。此处作法，高王三处就痛起来。医者哪里识得，虽拟一方，服之其痛不止。<br><br>
　　却说司马子如绝早起身就往西府，一来谢酒，二来要验道人之言真假。斯时百官俱集，忽有内侍传令出来，大王昨夜中酒，不能劳动，着刺史尉景饯高司空入京，百官免见。子如心疑，留身入内，问门使曰："王在里面有何动静？"门使云："五更即传医官进去诊视大王，未识何病。医官云：'大王脉象无什大疾，但太阳、胁、膝三处青肿，奇痛异常，疑为邪气所侵。得术士救解才可，恐非药石所能效。'"子如听了，暗想道人之言有验，遂令内侍请见。王召入，直至床前，见王有忍痛状，因问曰："王疾从何而起？"王以后园饮酒，黑气相触告之。子如曰："昨日送王回府，见那蓬头道人屡次顾王，我带归问之，据云观大王气色主在半夜发疾，我疑其谎，故禁之在室。今言黑气相犯，或有妖孽作祟，何不召之来治？"高王点头，子如遂出召之。未几，道人至，同入内宫。王努力坐起。道人见王再拜，请视痛处。王示之，道人曰："此无他故，盖中鬼毒也。请以神针，针其患处。"王不许，曰："吾痛尚不能忍，况又加针乎？且太阳、胁、膝等处，皆非可针之地。汝可别以良法治之。"道人曰："法虽有，但能暂止其痛，而疾不能除。"王命试之，道人讨净水一杯，画符念咒，以水喷于三处，痛果顿减，便命留之外阁。子如告退。其夜道人独宿阁中，将近半夜，复行邪法。高王痛又大作，倍加于前。后大惊，着令内侍问之，道人曰："此大王不许用针，故复发耳。"后又令内侍问曰："除用针而外，可有解救之术否？"道人答曰："王必不肯用针，尚有一术，但须明夜为之。"内侍问："何术？"道人曰：　"须得大王贴身衣服数件，在东南方捡一僻静之处，待贫道作法，则鬼毒可解，大王便得安宁。"内侍进述于后。后见王闭目忍痛，不去告知，便唤宫女将王换下贴身衣服数件，放一匣内，付与内侍。便命明日与道人同往，捡一僻处，在内作法，不许放去。内侍领命，将衣服交与道人，道人大喜。次日，谓内侍曰："我旅店正在东南方，与汝同去。"至店，内侍紧紧守定。是日，子如到府问候，知疾复作，大为忧疑。后亦时刻不安。那道人到夜托言作法，云："外人不可窥伺。"令内侍宿在外边，闭户独处。半夜时候，将高王衣服藏起，取破衣数件放在匣内，书符数道，封固匣口。乃将高王所画形像拔去三针，取像焚之。天明，出谓内侍曰："我法已施，大王自然安矣。"与内侍同到府中，交还衣服。果然王到三更其疾若失，痛患尽除，起身谓后曰："此病速来速去，甚为可怪。"后乃以道人作法解救告之，王曰："若是有验，道人之功不小。吾今日且出理政务，以解内外之惑。"梳洗方毕，内侍捧匣以进，言道人叮嘱，此匣不可轻开，开则恐疾复发。王命谨而藏之，因问："道人何在？"内侍曰："在外。"王命厚赏之，送往清霄宫居住。清霄宫者，晋阳第一道观也。道人辞曰："我为解大王之厄而来，非贪赏也。吾事已毕，便渡江去矣。"内侍挽之不住，进报王，王益重之。时段韶从京师回，到府求见。王命召入，细问朝事。韶言："帝以斛斯椿为心腹，出贺拔胜为荆州，遣王思政到关西，皆为王故。其深谋密计，不能尽知。臣因定省久虚，上表回来。"王叹曰："我不负帝，帝今负我。古人云'功高震主者身危'，正我之谓矣。"又谓段韶曰："汝在此受职，不　必再往京师了。"段韶受命而退。次日，接得肆州文书，报有阿至罗引兵十万，来攻肆州，所过残破，乞发兵救援。诸将皆言宜救。王曰："朝廷自有良谋，何烦我去征讨？"兵不发。俄而，朝廷亦有诏至，催王发兵，王故迟之。司马子如谏曰："肆州与晋阳连界，肆州危，晋阳亦不得安。"王曰："我岂不知，特恨朝廷急则用我，缓则忌我耳。至罗虽强，闻吾兵发，其心必怯，遣使谕以威福，可以不战而屈也。"乃发书于至罗，劝其归顺。至罗亲见使者，曰："高王有命，我不敢抗。"引兵退归旧境，此话不表。<br><br>
　　且说李虚无已回洛阳，备诉骗取衣服之事。斛斯椿及有璋、平信皆大喜，共入密室，推算年命，其年高王正三十八岁。平信曰："欢今年别无大悔，三月春残，主有小悔，可以助成吾术。过此则皆吉星临命，不可复制矣。"遂缚一草人，穿其衣服，又画一人形，压在草人身上，共埋地下。日夕书符作法，招其魂魄，相戒："不可乱动，到三月十五子时三刻其命自绝。此伏尸之术，未有能免者。"正是：擎天手段难逃死，盖世英雄即日休。未识高王性命若何，且听下回细述。
 </p>
