

<p> 
　　话说宇文泰自颍川失守，师劳无功，只得退守关中，待时而动。一日闻报高澄身丧，以为天败高氏，不胜大喜。及闻高洋篡位，谓左右曰："高洋一竖子耳，料其才能不及父兄远甚，而敢行僭逆，是自取灭亡也。吾以大军临之，声罪致讨，何忧不克哉！"乃从同州至京，入见帝曰："高洋废君篡国，大逆无道。臣请兴兵讨之，以诛逆臣之罪，以复一统之模。"帝从其请。乃召秦州刺史宇文导为大将军，都督二十三州诸军事，镇守长安。泰自引军十万，上将千员，往关东进发。边臣飞报至邺，声言西兵百万，飞渡黄河，不日将到晋阳。举朝大惊，齐主集群臣问计。或曰："黑獭蓄锐有年，今倾国而来，其锋不可挡。唯坚壁清野以待之，使之前无所获，力倦自退。昔先帝围玉壁，西师不出，亦此意也。"齐主曰："此懦夫之计也。"或曰："昔黑獭侵犯洛阳，先帝遣将拒之，皆获大捷。今宜调集诸路之兵，命一上将迎敌，贼兵自退，陛下可以高枕无忧也。"齐主曰："此未足以制黑獭也，诸卿之言但守成法，未识机宜。黑獭之敢于深入者，　以朕年少新立，未经战阵，有轻我心。若敛兵遣之，示之以怯，益张其焰，吾兵将不战自乱。须乘其初至，朕猝然临之，彼不虞朕出，见朕必惊，彼势自沮。所谓先声有夺人之气也。转弱为强，实在此举。"高德政请待各路兵齐集，然后出师。齐主不许，连夜驰往晋阳，贯甲乘马，号令三军，亲为前部。令段韶、斛律丰乐统大军为后继。行至建州，遇西魏前锋赵贵，有众万人，直攻其营。身自搏战，诸将奋击，贵兵大败。泰闻前锋军败大惊，问："来将何人？"探者报说："齐主自来，去大军不远，旗风浩大，人马精强，军威严整，行阵肃穆。"泰不信，曰："洋闻吾至，方奔逃之不暇，何敢来与吾敌？"是夜月明，泰与杨忠、达奚武等领数骑，易服潜往，登高阜以望齐军，果见军容威武，调度有方，与欢治军无异，叹曰："有子如此，高欢为不死矣。"归营后，因念洋未可轻，若与之战，未必能胜，徒损自己威名。又遽退而归，恐为所笑，转辗不决。恰好秋尽冬初，久雨不止，军中畜产多死，人心不安。乃托以天时雨湿，弓弦解胶，不如暂回西京，俟春暖再来。遂班师，从蒲州而去。齐主闻西师退，追至河口，不及而还。一日，接得肆州文书，报称蠕蠕国太子罗辰兴兵十万，来犯吾疆。齐主召集诸将商议拒之。司徒潘乐曰："昔先帝以蠕蠕反复无常，难以力服，故娶其女为妃，岁赐金帛，以结其心，边境得安。今先帝崩，蠕蠕公主亦卒，聘问之礼遂绝，故兴兵而来。不若仍以重赂结之，复申旧好，庶干戈永息，而边土无虞。"齐主曰："昔先帝欲散西魏之谋，故赂以玉帛，结以婚姻，以致太后避位，此权宜之术，亦先帝所耻也。今日藐视吾邦，复行猖獗，不擒灭之，无以伸吾之恨，　何用通好？"段韶曰："陛下亲征，臣请为先锋。"齐主大喜，乃引大兵直抵恒州，与蠕蠕兵遇。罗辰手下有勇将二员前来讨战，斛律丰乐挺枪迎敌，战未下，齐主亲自出马斩之。诸将见帝亲自临阵杀敌，孰敢居后，奋勇齐进，敌兵大溃，散走出境。左右请班师，齐主命众先发，自以三千骑押后。夜宿黄瓜堆，罗辰探得后队兵少，复领精骑数万连夜赶来，把三千兵四面围住。火把烛天，枪刀密布，将士皆失色，齐主安卧不动。天明方起，神色自若，立马阵前，指画形势，纵兵奋击。蠕蠕之众披靡，乃溃围而出。前军闻后有寇，亦来救援，遂大破之。伏尸二十里，擒得罗辰之妻叱奴氏及番人三万余口。斩叱奴氏于境上，罗辰超越岩谷，仅以身免。由是诸夷畏服，终帝之世，蠕蠕不敢来犯。今且按下不表。<br><br>
　　且说西魏文帝痛东魏之亡，进讨无功，高氏既篡，黑獭亦必效尤，魏氏宗社不久将尽属他姓，郁郁成疾，渐至不起。泰闻帝不豫，入朝问安。帝谓之曰："卿来甚好，朕生死有命，不足惜也。但太子年幼，未谙国政，托孤寄命，唯卿是任。卿善辅之。"遗诏太子元钦即位，与乙弗后合葬。是夜遂崩，年四十五岁。时西魏大统十六年三月庚戌也。帝为京兆王元愉之子，以父死非命，终身不乐，在位十六年，安静自守，国家大事悉决于泰，未尝自主。故处乱世，得保天年以终。辛亥，泰奉太子登基，立宇文氏为后，后即泰长女也。百官朝贺毕，然后发丧，颁示天下，谥帝曰文皇帝。泰复归镇同州，盖其地，当关河之险，北控诸蛮，东扼齐境，故泰常居之，犹齐之晋阳也。时有尚书元烈，帝室亲属，见泰专权，屡怀不平，欲杀之，以兴帝室。然性粗少密，大廷广众之会，言及国事，辄抚膺长叹，怒形于色，以　故谋未成，而机已泄。泰杀之，没其家口，不复禀于帝也。少帝闻烈死，大怒，私谓左右曰："丞相擅杀大臣，绝不启知，目中岂复有我哉？我不杀泰，泰必害我。谁肯为我谋之？"一日，召临淮、广平二王，告以图泰之意。二人垂泪，泣谏曰："不可为也。丞相秉政已久，大权皆在其手，朝廷孤立久矣，奈何以赤手而捋虎须？事若无成，大祸立至，愿帝勿作此意。"帝不听，曰："吾实不能束手待死也。"二人危之。时泰诸子年幼，以诸婿为腹心。长女云英，已为帝后。次女云容，嫁清河郡公李远之子李基。三女云庆，嫁义成郡公李弼之子李晖。四女云瑞，嫁常山郡公于谨之子于翼。皆封武卫将军，分掌禁兵，以防朝廷有变。李基等探知帝欲害泰，临淮、广平二王止之不听，令人密以报泰。泰大怒，曰："孺子不堪为君。"旋即入朝，以帝居位无道，乏君人之度，不可作社稷主，告示百官，另立贤明。群臣莫敢违，遂废帝及后，皆为庶人，置之雍州。奉齐王元廓为天子，是为魏恭帝。文帝第四子也。立妃若干氏为后，大赦天下，以安人心。由是泰权愈重，虽魏之旧臣宿将，莫不屏息听命。少帝放废雍州，朝夕怨望，泰以其有英气，恐生他变，乃令人赍鸩酒至雍州。使者至，少帝问："何为？"对曰："太师献寿酒一瓶，为陛下饮。"帝见之，不觉泪下，与后诀曰："因怜元命倾覆，故勉意为之。不图今日遭祸，乃至于此。吾命已矣，汝归母家，不须念我。"后抱住大哭，谓使者曰："太师既废帝为庶人，亦当使我夫妇相守为老。太师纵不念帝，何不怜我？烦卿一复我命。"使者道："太师之旨，谁敢有违？但令天子饮酒之后，便迎后归耳。"帝遂服毒而亡。时年二十四岁。后哀哭不食，亲与左右手殓之。　使者欲迎以归，不从。泪尽继之以血，且出怨言。使者复命，泰大怒，复令使者赍鸩酒至雍州，命之曰："后倘执迷不改，即赐此酒。"使者至，后身衣重服，方哭泣于少帝灵前。使者致泰命，曰："后归无恙，否则饮此。"后曰："吾未亡人，视死如归久矣。意欲终百日之丧，然后就死。今见逼如此，何以生为！唯负吾母生育之恩，不见一面为恨耳。"言讫大哭。哭已，饮酒而死。年二十二岁。后志操坚贞，仪容明秀，少帝深敬重之，伉俪无间，不置嫔御。及帝崩，后以身殉。后人有诗美之曰：皎皎冰霜性，亭亭松柏姿。纲常谁倒置，节义独撑持。一死随君去，重泉痛国危。芳名垂信史，巾帼胜须眉。是时魏静帝亦死于邺，年二十八岁。<br><br>
　　你道静帝若何而死？先是齐主每出入，常以静帝自随，高后恒为之尝饮食，护视之。又娄太后尝劝齐主勿杀，使之得保天年，故齐主欲害之未果。及天保三年，太后欲归故宫，遂还晋阳。齐主召后宫中赴宴，遣使以药酒鸩帝。及后归，帝已崩。痛哭数日，欲自尽，左右劝止之。齐主乃令人护丧事，谥曰魏孝静皇帝。葬于邺西漳水之北。送静后至晋阳太后所居之。其后封为太原公主，下嫁杨遵彦。故人以为欢之女不及泰之女也。<br><br>
　　且说泰自弑少帝后，见人心不变，天位易取，大业将成，而嗣位尚虚，不可不先立定。正妃元氏生子觉，年尚十　五。次妃姚氏生子毓，年最长。其妇大司马独孤信女。信居重任，为泰腹心。泰欲立觉为世子，恐信不悦，乃召诸公卿议之。众曰："公所欲立，则竟立之，谁敢有违？"泰曰："孤欲舍长立嫡，恐非大司马所乐。"左仆射李远曰："臣闻立子以嫡不以长，古之道也。略阳公觉合为世子无疑，若以信为嫌，请先斩之。"泰笑曰："何至于是。"信亦自陈曰："立觉，信之愿也。岂可以毓为信婿而有嫌疑？"及退，远谢信曰："公莫怪，临大事不得不尔。"信亦谢曰："今日赖公决此大事。"遂立觉为世子。是年，泰巡行北边，至平凉郡，有建武将军史宁率其子侄来迎。泰见之大喜，曰："吾欲于平凉城东校猎，卿可率子弟以从。"次日，猎于牵屯山。泰见众中有一小将，年尚幼而容貌出群，弓马娴熟，往来如飞，箭无虚发，召而问之，乃史宁之子史雄也。顾谓宁曰："曾婚娶否？"对曰："未也。"泰归："为汝佳儿，岂不可为吾快婿？"时泰有幼女云安未嫁，因配之为室。军留平凉逾月，一夜，忽有大星坠于营前，光烛四野，人马皆惊。又中军帅旗无故自折，泰甚恶之。俄而得疾，日加沉重，自知必死，因念大权不可付于他姓。兄子宇文护常掌家政，可托以后事，乃于半途驰驿召之。护至泾州见泰，泰谓之曰："吾诸子幼弱，外寇方强，天下之事，属之于汝，宜努力以成吾志。"护再拜受命，遂统大军进发。十月癸亥，泰卒于云阳，时年五十，泰性好质素，不尚虚饰，能驾驭英豪，得其力用。明达政事，人莫能欺。崇儒好古，凡所设施，皆依仿旧章。先是恭帝之立，泰请去年号，称元年，复姓拓跋氏。其九十九姓改为单姓者，皆复其旧。又请如古制，天子称王，宗室诸王皆降为公。故已，虽勋业隆重，只以安定公号终身　也。及泰没，护抚柩还，至长安而后发丧。奉世子嗣位，为太师柱国、大冢宰，袭封安定郡公。镇同州。自天子以迄，大小官僚、府中将士，皆素服举哀。当是时，元辅新丧，举朝惶惶，中山公护虽受泰命，而名位素卑，未尝预政，不厌人望。在朝群公有共图执政之意，莫肯服从。护忧之，乃问计于大司寇于谨。谨曰："仆早蒙先公非常之知，恩深骨肉。今日之事，必以死争之。若对众定策，公必不得谦让。"次日，群公会议。太傅赵贵对众曰："丞相亡，谁主天下事？盖阴以自命也。"众莫发言。谨独曰："昔帝室倾危，非安定公无复今日。今公一旦违世。嗣子虽幼，中山公其亲兄子，兼受顾托，军国之事理须归之，有何议焉？"辞色抗厉，听者皆为悚动。护曰："此乃家事，护虽庸昧，何敢有辞？"谨素与泰等夷，护常拜之，至是谨起而言曰："公若统理军国，谨等皆有所依。"遂下拜。群公迫于谨，亦下拜。于是众议始定。护纲纪内外，抚循文武，人心遂安。旋封世子觉为周公，为谋禅也。但未识后事若何，且听下文分解。
 </p>
