

<p> 
　　话说孝庄帝惧尔朱余党反乱，赦罪加爵，先遣朱元龙安抚关西。又闻世隆至建州，刺史陆希质闭城拒守。世隆攻拔之，屠杀城中人民无遗，唯希质走免。乃召杨昱将募士八千，出东道讨之。先是高敖曹放归田里，复行抄掠，荣诱而执之，拘于晋阳。及入朝，带之来京，禁于驼牛署。荣死，帝引见，劳勉之。高乾闻帝诛荣，亦自东冀州驰赴洛阳。帝以乾为河北大使，敖曹为直阁将军，使归招集乡曲，纠合义勇，为表里形援。帝亲送之河桥，举酒指水曰："卿兄弟冀部豪杰，能令士卒致死。日后京城有变，可为朕河上一扬尘也。"乾垂泪受诏，敖曹拔剑起舞，激昂慷慨，誓以死报。帝壮之，二臣辞去。帝还朝，入见后，时太子生十八日。后体已健，与帝并坐于御榻之上。帝问曰："尔家叔侄弟兄谁强谁弱？"后曰："世隆、天光辈皆庸才，唯万仁雄武难制，又刚暴好杀，若有变动，东师诸将皆非其敌。不唯陛下不免，恐妾亦难保，窃为陛下忧之。"帝叹曰："人事如此，未识天意若何？朕闻　卿素晓天象，今夜同往一观可乎？"后应曰："可。"宫中自有高台一座，以备观星望气之用。于是夜宴过后，待到三更时分，帝与后同登台上。万里无云，星月皎洁。后指谓帝曰："此文昌星也，色甚暗，主大臣有灾。此中台星也，其光乱，主朝纲不静。紫微星，帝座也，光尚明而位已失，奈何？"帝少时亦曾习学天文，略识星象，细视之，果然。又见东方一星，豪光烁烁，紫气腾腾，其上有云成龙虎状。后大惊曰："此天子气也！不知谁应之。"看罢，长叹一声。帝亦知之，曰："我不久矣！"相与欷泣下。明日，帝召司天太史问之，言与后合，心益不乐。今且按下不表。<br><br>
　　且说朱元龙过了潼关，行至泾州，其时天光、侯莫陈悦皆在泾州与贺拔岳商议进退。闻元龙至，邀接入城相见。天光谓之曰："汝事天柱不终，改事帝室，来此何干？"元龙因述朝廷赦宥之恩、招徕之意，欲其免生疑惧，臣附王家。天光闻之，大怒曰："汝忘天柱大德，乃以利口诱我耶？"欲拔剑斩之。贺拔岳急起，止之曰："将军勿性急，元龙乃君家故人，有话细商。"天光会意，遂复坐下。岳曰："天子既加恩我等，自当拱手归顺。今夜就修文表，烦兄转达便了。"因留元龙私署住下。天光退而问计，岳曰："吾闻汾州万仁已据晋阳，必引兵问阙。俟朝廷北御万仁，吾等暗袭京师，便可得志。若杀元龙，彼必严备西路，未可长驱入洛也。吾阳为臣服，按兵不动，以弛朝廷之备。"天光、陈悦皆称善，于是厚待元龙。其实岳之意，不欲天光起兵，假言止之也。<br><br>
　　再说尔朱兆闻荣死，自汾州率轻骑三千，进据晋阳，以为根本。闻北乡公主及世隆军至长子城，飞骑来见，询问天柱被害之由，切齿怒曰："彼既酷害天柱，宁得复为之臣？　不如另立新君以令天下，然后举兵复仇。但元氏子孙不知何人可立？"世隆曰："并州行事、太原太守长广王晖，可奉以为帝。"乃回并州，共推晖即皇帝位。改元建明，立尔朱氏为后，即兆长女也。大赦。兆与世隆俱进爵为王。于是建立义旗，传檄属郡，整率六师，为直取洛阳之计。又欲征发晋州人马，虑欢不从，乃以新主命，封欢为平阳郡公，赐帛千段，召其同来举兵。欢不欲往，遣长史孙腾诣晋阳，致书于兆曰：欢承太原王厚恩，待我以国士，与我以富贵，虽粉身碎骨，不足以报。辄闻大变，痛心疾首，欲兴师问罪，自惭力弱。足下风驰电掣，举兵犯难，雪不共之仇，伸家门之怨，欲以欢为前驱，肝脑涂地亦何敢辞？特山寇未平，今方攻讨，不可委去，致有后忧。寇平之后，定当亲率三军，隔河为犄角之势。万仁见书不悦，谓孙腾曰："远语高晋州，吾得吉梦。梦与吾先人登高丘，丘旁之地耕之已熟，独余马兰草。先人命吾拔之，随手而尽。以此观之，往无不克。今晋州不能自来，当遣一将来助，庶见同盟之义。"腾还报。欢曰："兆狂愚如是，敢为悖逆，吾势不得久事尔朱矣。如不遣将相从，彼必觉吾有异。"谓尉士真曰："必得君去，方免兆疑。"士真领命，即日起行，来到晋阳，见兆曰："晋州不暇随征，特命仆居麾下，稍效奔走。"兆大悦曰："士真来，吾无忧矣。"于是万仁自领精骑五千为先锋，北乡公主同了世隆权主　中军，度律彦伯为后队，催起人马，即日进发。行至丹谷，有都督崔伯凤领兵守把，兆攻之，关上矢石交下，不能前进。兆令军士辱骂以激之，伯凤怒，亲自出战。方排开阵势，兆大喊一声，单骑冲入，将伯凤一枪刺死，兵众乱窜。遂乘势杀进谷口，守兵尽逃。源子恭闻谷口已失，亦率众退走。兆于是倍道兼行，一日夜行七百里，直至黄河渡口。<br><br>
　　先是半月前，渡口有一居民梦人谓之曰："尔朱兵马将到，命汝为波津令，缩黄河之水，以利其济。"梦觉，逢人言之，人皆以为妄。不三日，其人遂死。兆至河口，正因洪流阻住，无计可施。忽有一白衣人来至军前，高叫道："大兵欲渡，须随我去。"兆召而问之，其人曰："波津河流极浅，徒步可涉。我为引路，以济大军。"兆奇其言，便引众随至津边。其人一跃入水，俄而云雾四塞，狂风大起，良久风息，水势大退。令人试之，水不及马腹。兆大喜曰："此天助我也。"策马竞渡，大众尽济。忽焉狂风又起，黄沙蔽地，大雾遮天，日黑如夜。兵至洛阳，城中全不及觉，遂入城，兵围大内，擂鼓呐喊。天忽开朗，宿卫人始知敌至，仓猝之际，枪不及持，箭不得发。见杀伤数人，遂皆散走。时帝在宣政殿，正忧丹谷失守，与群臣商议拒敌之策，欲自帅军讨之。华阳王鸷曰："黄河阻隔，兆安得渡？帝不必轻出。"忽闻外面喊声如沸，遣侍者出视，无一回报。帝知有变，自带内侍数人，步出云龙门观望，见城阳策马从御街过，连呼数声不应，回头一看而去。急欲退步，贼骑已至，执帝送至永宁寺，锁于楼上。帝失头巾寒甚，就人求之，人莫之与。兆入宫纵兵大掠，搜获临淮王、范阳王诲、青州刺史李延宾等数人，皆斩之。进至后宫，后闭门拒　之。兆出坐殿上，用天子金鼓，设刻漏于庭。命尔朱智虎入见皇后，假言欲立太子为帝。智虎进内，扣宫求见，述兆之言。后信之，命乳保抱出太子，至显阳殿见兆。时太子生二月矣。兆怒目视之，即将太子扑杀阶下，并乳保杀之。是夜宿于宫中，污辱嫔御、妃主。次日，下令百官不许一名不到，如违立斩。于是文武皆集，俯首唯命。兆素恶城阳王，知已逃去，着各处严促。城阳走至南山，茫无所投，想起洛阳令寇祖仁，一门三刺史皆己所引拔，定念旧恩，必能庇我于难。遂往投之。尚有黄金百斤、马五十匹，祖仁利其财，外虽容纳，私谓子弟曰："闻尔朱兆购募城阳王，得之者封千户侯，今日富贵至矣。"乃假言怖之云："风声已露，官捕将至，王不如逃于他所，以待事平。"城阳惧，单骑而走。祖仁使人邀于路杀之，送首于兆。兆亦不加功赏。一夜梦徽谓己曰："我有黄金二百斤、马百匹在祖仁家，卿可取之。"兆既觉，以所梦为实，即掩捕祖仁，征其金、马。祖仁只道被人首告，望风款服，实供得金百斤、马五十匹。兆疑其故意匿半，依梦征之，严刑拷问。祖仁惧死，将家中旧有金三十斤，尽以输兆。兆犹不信，发怒，执祖仁悬首高树，以大石坠足，捶之至死。又抄掠其家资，并其子弟杀之，方罢。未几，世隆及北乡公主至，意兆必远接，而兆自恃功高，竟不出迎。世隆不悦，入城安营于教场地面，乃与度律彦伯、司马子如、刘贵等一齐入朝。兆见世隆，全不加礼，责之曰："叔父在朝耳目应广，如何令天柱受祸？"按剑目，声色俱厉。世隆逊辞拜谢，然后得已，由是深恨之。尔朱后亦怨万仁行凶，闻其母已到京中，乘辇出宫私自来见，　对了北乡大哭，诉兆无礼扑杀皇子，乞恩于母，欲保全帝命。北乡曰："今日万仁必来见我，看他言意若何。"俄而兆至。北乡先称其功克光前人之业，兆大悦，知后在此，请见。后出，兆再拜。见后忧愁满面，因曰："后何戚戚？帝杀天柱，我本欲杀帝，特看后面，只杀其子，幽之永宁寺中。"北乡曰："太子已死，不必言矣。但汝妹年少，况你叔父所钟爱者。今天子生死权在侄儿，切莫加害，使完夫妇之好。"兆曰："彼既负恩于前，我岂可留祸于后？后方年少，及时另招佳婿，不失终身富贵，于帝复何恋焉？"后变色曰："忝为帝后而再图他适，此玷辱家门之事，宁死不为！"后又请于兆，欲见帝一面。兆命副将二人同随行。宫女送后入永宁寺中，帝见后，失惊曰："此何时而卿来见我耶？"泪随言下。后抱帝大哭，曰："妾今日忍死以待陛下耳。"帝曰："我不得生矣。卿才勇过人，非寻常之女，异日或能一洗吾冤耳。"后且拜且泣曰："妾终不负陛下。"言未久，兆已使人催迫。后不得已，辞帝下楼，泣下沾襟，左右无不洒泪。北乡公主知后已回宫，欲要进宫看望，又恐万仁夺去军马。更何倚赖，只得住守营中。忽报仲远、天光来见，忙即请入。你道二人何以至京？盖前此天柱死，仲元反于徐州。敬宗命郑先护为主将，贺拔胜为副将以讨之。先护疑胜党与尔朱，屏之营外，故屡战不利。及洛阳已失，先护奔梁，胜遂降于仲远，于是仲远入洛。天光从岳之计，按兵不出。后闻兆已入京，故轻骑来见，同到营中参谒北乡。北乡见后，亦令劝兆勿杀天子。二人曰："事势如此，恐言之无益。"二人辞退。未几，各还旧任。兆屡欲杀帝。一日，得高欢书，为陈祸福，不宜害天子受恶名。兆不悦，谓司马子如曰：　"贺六浑何反作此言语？"子如曰："六浑惩天柱之难，欲大王行宽仁以结人心耳。"因亦劝兆宜从六浑之言。兆曰："汝勿言，吾思之。"但未识兆果不害帝否，且听下回分解。
 </p>
