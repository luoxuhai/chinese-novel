

<p> 
　　再说于后留住净师不放，净师只得住下，启问有何旨意。于后道："我因皇嗣未生，欲采良家之女，以充嫔御。今见汝兄之女才貌若此，正堪作嫔王家。我当奏知官家，纳之后宫。汝意以为可否？"净师道："此女蒙娘娘不弃，便是莫大之恩了。但臣兄素爱此女，臣尼不能作主，须与臣兄言之。"于后道："汝兄胡国珍亦朝廷大臣，自当待其心肯，方可相召。卿今速回，与尔兄言之。"净师奉了于后之命，即到国珍家来。<br><br>
　　斯时仙真方归，正在堂中告诉于后相待之厚。忽报净师至，父女接见，两下坐定。净师道："方才正宫有命，以嫔嫱未备，欲选淑女，甚爱仙真德性温柔，仪容俊雅，欲奏知天子，纳于后宫。特命我来作合，未识兄意允否？"国珍道："后虽宽仁，而高妃正当宠幸。我女入宫，恐终见弃，是误她终身了。窃以为不可。"净师道："兄不忆卜者言乎？进宫以后若生太子，贵不可言矣。"因回顾仙真道："汝意云何？"仙真道："身为女子，恨不能置身通显，光耀门闾。入宫倘有遭际，亦可荣及父母，此儿之愿也。"国珍见女已允，不好推却。净师入宫复命。<br><br>
　　明日，即有天使聘召，国珍只得送女进宫。帝见仙真虽不及高妃之美，而容颜亦复不群，因即拜为充华。后见之，愈加欢喜，拨给宫女十二名，赐居紫华宫。充华自念帝眷若此，朝夕便得承幸。<br><br>
　　哪知正值高妃得宠之时，帝无心别恋，在宫数月，不得见帝一面。于后不悦曰："帝若无情此女，吾误之矣。"一日，充华来朝，后命之曰："今日圣驾必来吾所，吾邀帝同至汝宫。汝速回去，设宴以候。"充华领命。未几，帝与后果至，充华接驾。帝赐坐于旁，后谓充华曰："今日驾来，汝不可不作主人。"充华设宴上来，帝与后上坐，身自陪饮。也是充华福至心灵，顾问之际，语语合意，帝大悦。后曰："闻汝善箫，试吹一曲佐酒。"充华承命，便取出玉箫吹弄。果然声情婉转，余韵绕梁。帝心益喜，留连至晚，不觉沉醉。后命宫女扶帝入寝，谓充华曰："今夕承恩，小心侍驾。"言毕起身而去。是夜，充华方沾雨露。至次日，帝始知在充华宫中，追思昨日之事，笑曰："后真世间贤妇也。"自此充华常得恩幸。六宫闻之，皆颂于后之德，愿其早生太子。未几，后果怀孕，弥月之后，遂生一子。帝大喜。群臣入贺。下诏蠲免粮税，尽赦轻重罪犯，虽谋逆子孙亦蒙释放。于是元禧之子元翼等亦蒙赦出。彭城哀其孤苦，收养在家。<br><br>
　　元翼年已十七，痛遭家变，泣告彭城道："父死五年，尚埋浅土，愿叔父怜之，如得奏知天子，许以改葬，虽死无憾。"彭城念其孝心，带领元翼入朝，将改葬咸阳之意乞恩于帝。帝怒曰："逆臣之子得蒙赦宥，已邀宽典，何得更为渎奏！"深责彭城。元翼归，见帝始未息，惧有后祸，遂同元昌、元晔乘间南奔，梁武纳之，封其职如父。边臣以闻，高肇因言于帝曰："元翼之叛，彭城实纵之。"帝于是不悦彭城。肇又因于后生子，帝宠日隆；高妃无出，惧后宠衰，密使人授计于妃，令其害后母子。<br><br>
　　一日，正遇于后诞辰，众妃嫔皆朝贺，后皆赐宴。帝与后上坐，余以次列坐。宴罢，高妃奏帝道："妾感娘娘大恩，愧无以寿。明日妾有小酌，欲屈陛下与娘娘驾临迎仙宫，以尽一日之欢，望陛下鉴纳。"帝谓后曰："不可负妃诚意，朕与卿须领其情。"后依帝言，高妃拜谢。明日，帝与后共宴于高妃所。宴后归宫，后胸中若有宿物，忽忽不乐。三日后，对帝泣道："妾近有疾痛，患莫能救，恐将长别陛下。愿陛下抚视太子，使得长大，妾万幸矣。"言讫遂崩，年止十九岁。帝甚悲痛，合宫皆哭。众尽疑高妃所害，而不敢言。高妃既害后，微闻宫中人言籍籍，因念太子日后若知，必怨高氏，贻祸不小。适太子有小疾，因密与肇谋，贿嘱御医王显下药害之，太子遂亡。众人共知高氏所为，而帝亦不究。盖自高妃擅宠于内，高肇用事于外，虽于烈父子亦不敢与抗也。<br><br>
　　肇尤忌宗室诸王，每在帝前百端离间。北海王元祥为人放荡不节，然无大过。与肇不和，肇谮之于帝，言其党结私人，意在谋反。帝信之，收付大理寺，废为庶人。肇密使人杀之。京兆王元愉，孝文第三子，帝之弟也，性气暴急，却爱文学，招延名士，朝野称之。亦为高肇所忌，进谗于帝曰："元愉近见陛下丧了王子，喜动颜色，谓以次当授天位。近日大散财帛，招合羽党，恐非社稷之福。"又言因瑶姬事常常怨望朝廷。先是元愉正妃于氏，即于后妹。及愉为徐州都督，纳杨氏女，名瑶姬，容貌丽，歌舞绝伦，宠之专房，遂疏正妃。妃怨之，还朝诉之于后，且言瑶姬有子，将来必至夺嫡，恐为所制。后怒，立召瑶姬，责其轻慢主母，恃宠无礼之罪。命将所生子归于正妃抚养，姬不从。后大怒，乃剪其发，幽之后宫普陀寺数月，然后放归。帝因后言，亦屡责元愉。元愉深以为怨。故肇言及之，帝闻不能无疑，即下敕收勘。诸王宾客，惟京兆王门下居多，帝怒，斩其最宠者三人，余皆流徙外郡。召王入内廷，杖之五十，出为冀州刺史。左右亲王皆不敢救，唯彭城王泣谏曰："元愉年纪尚幼，留之京中可加教训。若委以外任，谗间易行。一旦奸人构成其罪，恐陛下不能全手足之爱。"帝曰："王法无亲。此事叔不要管，朕有一事欲与叔议。"遂命百官尽退，独留诸王赐坐。帝曰："朕自于后弃世，中宫久虚。今欲册立高妃为后，诸王以为可否？"彭城谏道："私门贵盛，非国家之福。妃叔高肇身为皇舅，又尚公主为驸马，尊荣极矣。居心不公，屡惑圣聪。若复立其侄女为后，于高氏又增一戚，器小易盈，必不利于王家。愿陛下别选名门以正坤位。"帝勃然色变，复问诸王。诸王知帝意已定，皆唯唯。盖高妃承宠，帝已私许为后，故彭城之言不入。正始五年七月甲午日，帝临大朝，颁诏天下，册立高妃为皇后。群臣上表称贺。肇因彭城有谏阻之言，益怀怨怒，思有以中之。<br><br>
　　再说京兆王元愉自以无罪被黜，心怀怨恨。又闻高肇数在帝前谗间骨肉，不胜忿激，遂据冀州反。引司马李遵同谋，诈称得清河王密启，云高肇弑逆，天子已崩，四海无主。为坛于信都之南，即皇帝位，改元延平。引兵向阙，以讨弑君之贼。长史杨灵、法曹崔伯骥不从，杀之。邻郡闻其　反，飞马入京奏报。帝闻大惊，谓高肇道："汝言信不诬矣。"遂命都督李平发兵讨之。先是彭城王曾保举其母舅潘僧固为长乐郡太守。郡属冀州。元愉反，逼之从军。肇便欲借此以为彭城罪，因奏道："元愉之反，彭城王实使之。现今其舅潘僧固在元愉军中为谋主。彭城将为内应，须先除之，以绝后患。"帝未遽信，谓："彭城叔先帝尝称其忠，决不至此。"肇见其言不行，暗想：欲害彭城，必得其私人首告，帝方不疑。乃密诱其手下中郎将魏偃向、防阁将军高祖珍，引入密室，谓之曰："汝知尔王反乎？与元愉通谋，令舅僧固助逆，帝已知之矣。"二人道："我大王素忠于国，必无此事。"高肇曰："汝等罪同反逆，死在目前，尚有何辩！"二人大惧，伏地求救。肇乃曰："若欲保全性命，当在中书门下首告彭城反状。不惟免死，且蒙重赏。"二人惧而从之。明日，肇到中书省，二人果来首告。便将首词呈进，奏道："彭城善结人心，非咸阳可比。今反状已著，若不除之，恐祸生旦夕。昔成王诛管蔡，亦此意也。"帝尚犹豫，肇又道："陛下若不忍显加诛戮，托以赐宴，召入宫内杀之。"帝然其言，乃命设宴麒麟殿中，遍召王叔王弟同来赴宴。<br><br>
　　是日，彭城正妃李氏正当临产，天使来召，固辞不去。帝不许，连遣二十余使，相属于道。彭城心疑："何相召之急若此？莫非帝心有变，将不利于我？"遂进别夫人李氏道："帝命难辞。看来此行凶吉少，只怕无复相见之日。"言之泪下。夫人道："只因吾王谏阻立后，结怨高氏，妾心常怀忧惧。今日此去倘被暗算，奈何？"正忧虑间，忽报天使又至，彭城遂出外堂。方欲登车，内使又报夫人生下一子，请王入视。彭城重复进房，细看新生之儿，相貌端好，叹道："儿　虽好，恐我不及见儿成立。"随取笔写"子攸"两字，命名而出。此子即魏孝庄帝也。于是入朝。帝问："叔来何迟？"彭城奏道："臣妻生子，故迟帝召。"帝不语，但命诸王入席，因言："今日须当畅饮，以副朕怀。"众皆遵旨饮宴。至夜，诸王皆醉。笙歌间作，灯烛辉煌，已是二更时分。华筵狼藉，乐声将歇，皆谢恩求退。帝传旨诸王都不消回府，即在宫中各就安处。帝便起驾入宫。二侍者引彭城入中常侍省，床帏衾枕无一不备。王虽有酒，却尚未醉，倚床独坐。良久，有内侍禀道："时已二鼓，大王该安寝了。"彭城宽去袍带，方欲就寝，忽见左护卫元珍领武士数十，手执利刃，持药酒而入。彭城不觉失色，忙问何事。元珍道："有诏赐王死。"彭城曰："我得何罪？"元珍道："帝以王遣潘僧固私通元愉，通同谋反。有王亲臣魏偃向、高祖珍首告，故赐王死。"王曰："愿请一见至尊，与告者面质，虽死无怨。"元珍道："至尊哪可得见。"彭城叹道："此非帝心，必出自高肇意。"武士见其迟疑，逼之立饮药酒。又不能即死，武士持刀刺杀之。时年三十三岁。明日有旨，彭城昨夜饮酒过多，薨于禁中。乃以锦褥裹尸，送之归府。朝臣皆为流涕。妃李氏抚尸哭曰："高肇何仇，害我贤王？"士民闻之，莫不欷叹息。帝知人心哀怨，欲掩杀叔之名，诏百官临丧，厚加祭赠，谥曰武宣。以长子嗣为彭城王，拜李氏为彭城国太妃，以慰其心。自此诸王贵戚莫不丧气，而政权尽归高肇矣。但未识元愉之反作何结果，且听下回分解。
 </p>
