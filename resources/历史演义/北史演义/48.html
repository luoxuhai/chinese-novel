

<p> 
　　话说侯景大败之后，与心腹数骑自硖石济淮，重收散卒，得步骑八百人。南过小城，一人登陴诟之曰："跛奴欲何为耶？"景怒，破其城，杀诟者而去。先是景叛后，澄曾以书谕之，语以家门无恙，若还，当以豫州刺史终其身，还其宠妻爱子。所部文武更不追摄。景使王伟复书曰：今已引二邦，扬旌北讨，熊豹齐备，克复中原，应自取之，何劳恩赐。昔王陵附汉，母在不归；太上囚楚，乞羹自若。矧伊妻子，何足介意？脱谓诛之有益，欲止不能；杀之无损，徒复坑戮。家累在君，保关仆也？澄得书大怒，誓必杀之。及景败逃，绍宗追之急。景前无援兵，后有追师，大惧，暗使人谓绍宗曰："高氏之重用公者，以我在故也。今日无我，明日岂有公耶？何不留我在，为公保有功名之地？"绍宗听了此言，暗思：我与高氏，本非心腹重臣。其用我者，不过为堪敌侯景之故。景若就擒，我复　何用？遂止而不追。景归梁，梁主以景为南豫州牧。是景日后乱梁张本，今且按下不表。<br><br>
　　且说东魏平景之后，河南旧土皆复，唯王思政尚据颍川。澄乃命高岳、慕容绍宗、刘丰生三将引步骑十万攻之。兵至城下，思政命偃旗息鼓，示若无人者。岳等恃其强盛，四面攻击。思政挑选骁勇，骤然开门出战。东魏兵出于不意，遂败走。岳等更筑土山，昼夜攻之。思政随方拒守，乘间出师，夺其土山，置楼堞以助防守。岳等不能克。澄知颍川不下，益兵助之，道路相继，费资粮无数，而思政坚守如故。刘丰生建策曰："颍川城低，可以洧水灌之。既可阻援兵之路，城必崩颓。"岳与绍宗皆以为然。于是筑堰下流，洧水暴涨，水皆入城。东魏兵分军迭进。思政身当矢石，与士卒同劳苦。城中泉涌，悬釜而炊，下无叛志。泰知颍川危急，遣赵贵督东南诸州兵救之。奈长社以北皆为陂泽，一望无际，兵至水阻，不得前。东魏又使善射者乘大舰，临城射之。城垂陷，绍宗、丰生等以为必克。忽然东北尘起，风沙迷目，同入舰坐避之。俄而暴风至，舰缆尽断，飘船向城。城上人以长钩牵住其船，弓弩乱发。绍宗赴水溺死，丰生逃上土山，城上人亦射杀之。初，术者言绍宗有水厄，故绍宗一生不乐水战，至是其言果验。高岳既失二将，志气沮丧，不敢复逼长社，以故相持不下。先是孝武西迁，献武王自病逐君之丑，事帝曲尽臣礼。事无大小，必以启闻。每侍宴，俯伏上寿。帝设法会，乘辇行香，执香炉步从。鞠躬屏气，承望颜色。故其下奉帝，莫敢不恭。及澄当国，倨慢顿甚。使崔季舒朝夕伺帝，察其动静，纤悉以告。常与季舒书曰："痴人比复何似？痴势小差，　未宜用心检校。"痴人，谓帝也。帝美容仪，膂力过人，能拔石狮子逾宫墙，射无不中，好文学，从容温雅，人以为有孝文风烈，以故澄深忌之。帝尝与澄猎于邺东，弯弓乘马，驰逐如飞，澄见之不乐。都督乌那罗从后呼曰："天子勿走马，大将军嗔。"帝为之揽辔而还。又澄尝侍帝宴饮，绝无君臣之分。酒酣，举大觞属帝曰："臣澄劝陛下酒。"帝不胜愤曰："自古无不亡之国，朕亦何用此生为！"澄怒曰："朕！朕！狗脚朕！"使季舒殴帝。季舒见其醉，以身蔽之，假挥三拳。澄遂奋衣而出。次日，酒醒，亦自悔，乃使季舒入宫谢帝曰："臣澄醉后，情志昏迷，误犯陛下，乞恕不恭之罪。"帝曰："朕亦大醉，几忘之矣。"赐季舒绢百匹。然帝不堪忧辱，每咏谢灵运诗曰：韩亡子房奋，秦帝鲁连耻。本自江海人，忠义动君子。时有常侍侍讲荀济，少居江东，博学能文，与梁武有布衣之旧。知梁武素有大志，负气不服，常谓人曰："会于盾鼻上磨墨檄之。"梁武闻而不平。及梁武即位，又屡犯其怒，欲集朝众斩之，济遂逃归东魏。澄重其才，欲用济为侍读。献武王曰："我爱济，欲全之，故不用济。济入宫必败。"澄固请，乃许之。至是，知帝恶澄，密奏于帝曰："昔献武王欢有大功于国，未尝失礼于陛下。今嗣王悖乱已极，陛下异日必有非常之祸。宜早除之，以杜后患。"帝曰："深知成祸，其如彼何？"济曰："廷臣怀忠义者不少，特未知帝意耳。臣请为陛下图之。"乃密与礼部郎中元瑾、长秋卿刘思　逸、华山王大器、淮南王宣洪、济北王徽等歃血定盟，共扶帝室。帝从之。然欲纳兵，恐招耳目，乃定计于宫中假作土山，开地道通北城外，纳武士于宫，诱澄入而诛之。及掘至于秋门，守门者闻地下有响声，以告澄。澄曰："此无他，必天子与小人作孽，掘地道以纳其党耳。"遂勒兵入宫，见帝不拜而坐，曰："陛下何意反？臣父子功存社稷，何负陛下？此必左右妃嫔等所为。"欲杀胡夫人以及李贵嫔。帝正色曰："自古唯闻臣反君，不闻君反臣。王自欲反，何乃责我？我杀王则社稷安，不杀则灭亡无日。我身且不暇惜，况于妃嫔？必欲弑逆，缓速在王。"澄自知理屈，乃下床叩头，大啼谢罪。帝乃召后出见，为之劝解。留宴于九和宫，命胡、李二夫人进酒，宫女奏乐相与酣饮，夜久乃出。居三日，访知济等所为，乃幽帝于含章堂，执济等诸臣，将烹之。侍中杨遵彦谓济曰："衰暮之年，何苦复尔。"济曰："壮气在耳。"因书曰："自伤年纪摧颓，功名不立，故欲挟天子诛权臣，事既不克，粉骨奚辞？"澄爱其才，尚欲全之，亲问济曰："荀公何为反？"济曰："奉诏诛高澄，何谓反耶？"澄大怒，挥使执去，与诸人同烹于市。澄疑温子升知其谋，欲杀之。方使之作献武王碑，碑成，然后收之于狱，绝其食，食弊襦而死，弃尸路隅，没其家口。长史宋游道收葬之，人皆为游道危。澄不之罪，谓之曰："向疑卿僻于朋党，今乃知卿真重故旧、尚节义之人，吾不汝责也。"事平，复请帝临朝。澄隐有受禅之志，将佐议加殊礼。陈元康曰："王自辅政以来，未有殊功。虽破侯景，本非外贼。今颍川垂陷，反失二将，以致城久不下，愿王自以为功。"澄从之。武定七　年五月戊寅，自将步骑十万攻长社。亲临筑堰，堰三决。澄怒，推负土得及囊，并塞之，堰成。水势益大。城中无盐，人病挛肿，死者十八九。六月，大风从西北起，吹水入城，城遂坏。澄下令城中曰："有能生致王大将军者，封万户侯。若大将军身有损伤，亲近左右皆斩。"思政率众据土山，告之曰："吾力屈计穷，唯当以死谢国。"因仰天大哭，西向再拜，欲自刎。都督骆训止之曰："公尝训吾等：'赍吾头出降，非但得富贵，亦完一城性命。'今高相既有此令，公独不哀士卒之死乎？"左右遂共持之，不得引决。澄遣赵彦深就土山，遗以白羽扇，执手申意，牵之以下。见澄，澄不令拜，释而礼之。思政初入颍川，将士八千人，及城陷，才三千人，卒无叛者。澄悉配其将卒于远方，改颍川为郑州，礼遇思政甚重。祭酒卢潜曰："思政不能死节，何足为重？"澄谓左右曰："我有卢潜，乃是更得一王思政。"初，思政屯襄阳，欲以长社为行台治所，浙州刺史崔猷以书止之曰：襄城控带京洛，实当今之要地。如有动静，易相应接。颍川既邻寇境，又无山川之固，贼若潜来，径至城下。莫若顿兵襄城，为行台之所，颍川置州，遣良将镇守，则表里胶固，人心易安。纵有不虞，岂能为患。思政得书，不以为然，乃将己与猷两说具以启泰。泰令依猷策。思政固请从己说，且约贼兵水攻期年，陆攻三年之内，朝廷不烦赴救。泰乃从之。及长社不守，泰深悔失策。又以前所据东魏诸城道路阻绝，皆令拔军西归。澄乃奏凯而还。静帝以澄克复颍川，进澄位相国，封齐王，加殊礼，入朝不　趋，赞拜不名。加食邑十五万户。澄欲不让，陈元康以为未可，澄乃辞爵位、殊礼。有济阴王晖业，好读书，澄问之曰："比读何书？"对曰："数寻伊、霍之传，不读曹、马之书。"澄默然。又以其弟太原公洋次长，意常忌之。洋深自晦匿，言不出口，每事贬退，与澄言无不顺从。洋为其夫人李氏营服玩，小佳，澄辄夺取之。夫人或恚未与，洋笑曰："此物犹应可求，兄须何容吝惜。"澄或愧不取，洋即受之，亦无饰让。每退朝，辄闭阁静坐，虽对妻子，能竟日不言。时或袒跣跳跃，夫人问其故，洋曰："为尔漫戏。"其实盖欲习劳也。吴人有瞽者，能审人音以别贵贱。澄召而试之，历试诸人皆验。闻刘桃枝声，曰："此应属人为奴，后乃富贵。"闻赵道德声，亦曰："此人奴也，其后富贵却不小。"闻太原公声，惊曰："此当作人中之主。"及闻文襄王声，默不语。崔暹私捏其手，乃曰："亦人主也。"澄笑曰："吾家奴尚极富贵，而况我乎？"既退，暹私问之，瞽者曰："大王祸不远矣，焉有大福？"其时，太史令亦密启帝云："臣夜观天象，西垣杀气甚重，宰辅星微暗失位。主应大将军身上，祸变不出一月也。"帝曰："尔不知李业兴之死乎，何乃蹈其辙？"盖业兴曾向澄言："秋间主有大凶。"澄恶其不利而杀之。故帝引以为戒。<br><br>
　　却说澄有膳奴兰京，系梁朝徐州刺史兰钦之子。韩山之役梁兵大败，东魏俘梁士卒万人。京从其父在军，亦被擒获。澄配为膳奴，使之供进食之役。后魏与梁通好，兰钦求赎其子，澄不许。京亦屡向澄诉，求赐放还。澄大怒，杖之四十，曰："再诉则杀汝！"京怨恨切齿，密结其党为乱。先是澄在邺，居北城东柏堂，嬖琅琊公主，欲其往来无间，侍　卫者常遣出外，防御甚疏。一日，澄召常侍陈元康、侍中杨遵彦、侍郎崔季舒共集东柏堂，谋受魏禅，署拟百官。兰京进食，澄却之，谓诸人曰："昨夜梦此奴斫我，当急杀之。"元康曰："此奴耳，何敢为患？"京立阶下闻之，遂与其党六人置刀盘下，冒言进食。澄怒曰："我未索食，何为遽来？"京挥刀曰："来杀汝！"贼党尽入。是时室中唯元康、遵彦、季舒三人侍侧，皆手无寸刃。左右侍卫防其泄漏机密，悉屏在外，非有命召不得入。澄见贼至，卒惶迫，以手格之，伤臂，入于床下。贼去床，澄无所匿。元康以身蔽之，与贼争刀，被伤肠出，倒于地。贼遂弑澄。遵彦乘间逸出，仆于户外，失一靴，不及拾而走。季舒狼狈走出，不知所为，奔往厕中匿。库直王、纥奚舍乐闻室中有变，冒刃而进。舍乐斗死，王仅以身免。众见贼势汹汹，皆莫敢前，飞报内宫，言王被害，众皆失色。元公主一闻此信，惊得魂胆俱丧。时太原公洋居城东，方退朝，闻之颜色不变，指麾部分入讨群贼，擒兰京等斩而脔之，徐出言曰："奴反，大将军被伤，无大苦也。"入见元公主。公主方抚膺大哭，洋慰之曰："大将军被害，事出非常。宜暂安人心，勿遽发丧也。"于是诸夫人皆暗暗悲哀。元康自知伤重必死，手书辞母，又口占数百言，使参军祖代书，以陈便宜。言毕而卒。洋殡之第中，诈云出使。虚除元康中书令，以王领左右都督。又假为澄奏请立皇太子，大赦天下。除心腹数臣外，皆不知澄之死也。越数日，澄死信渐露，帝闻之，窃谓左右曰："大将军死，似是天意，威权当复归帝室矣。"左右相庆，咸呼万岁。但未识人心如此，天意若何，且听下文分解。
 </p>
