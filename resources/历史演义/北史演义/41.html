

<p> 
　　话说高王立马高坡，见东军大败，尚欲收兵更战，使张华原历营点兵，莫有应者。还报曰："众兵尽散，营皆空矣。"王未肯去，斛律金曰："众心离涣，不可复用。宜急向河东，再图后举。"俄而，娄昭、潘乐、段韶飞奔而来，皆曰："王何不去？"王曰："能复战乎？"韶曰："不能矣。赵青雀已降于泰。诸将只道大王已去，皆渡洛东归矣。此时不去，敌兵四合，恐自拔无路。"王犹据鞍未动，斛律金以鞭拂王马，乃驰去。数将拥之而行。王曰："全军尽没，吾何以返？"韶曰："臣父总锦衣军，有兵一万三千未动。侯景有五万人马，尚在河桥屯守。渡过洛水，便得济矣。"行至洛口，时已二鼓。只见前面火把大明，早有敌军拦住。段韶一马当先，刺死来将，众人杀散余兵，渡过浮桥。将近黄河，忽报西军抄截，河桥已断。王大惊，问："侯景人马何在？"曰："尚在迎敌西军。"俄而，天色渐明，侯景接着，慰王曰："王无忧，河桥虽断，臣已命刘贵、段荣在下流处预备楼船五十号以待。王速登舟先渡，臣在此接应诸将便了。"　王循河而行，果见段荣、刘贵舣舟以候，但岸高舟远，不能即登。见一橐驼立在水滩，王下马，纵身一跃，立在橐驼背上，才得就船。诸将相继渡毕。丧甲士八万，弃铠仗十有八万。泰追至河边，选留甲士二万，余悉纵归。都督李穆曰："高欢破胆矣，速渡河追之，欢可获也。"泰曰："吾兵力未齐，且欢亦未能一举灭之也。"还军渭南，所征之兵甫至，令于战所人种一柳，以旌武功。后人有沙苑诗一绝云：冯翊南边宿露开，行人一步一徘徊。谁知此地青青柳，尽是高欢败后栽。西魏帝闻捷，加泰为柱国大将军，李弼等十二将皆进爵增邑有差。弼弟身小而勇，每跃马陷阵，隐身鞍甲之中，彭乐几丧其手。敌人见之，皆曰："避此小儿。"泰叹曰："胆决如此，何必八尺之躯耶？"耿令贵杀伤甚多，甲裳尽赤。泰曰："观其甲裳，足知令贵之勇，何必数级纪功乎？"时高敖曹闻欢败，释弘农之围，退保洛阳。己酉，西魏行台宫景寿等向洛阳，洛州大都督韩贤击走之。又州民韩木兰作乱，贤击破之，一贼匿尸间，贤至战所，按收甲仗，贼倏起斫之，断胫而卒。泰闻贤死，以为洛州可图，复遣行台元季海与独孤信将步骑二万趋洛，杨忠、李显引兵趋三荆，贺拔胜、李弼引兵围蒲坂。先是高王西伐，蒲坂民敬珍谓其从兄敬祥曰："高欢迫逐乘舆，天下忠义之士皆欲刃于其腹。今又称兵西上，吾与兄起兵断其归路，此千载一时也。"祥从之，纠合乡里，数日有众万余。会欢自沙苑败归，祥、珍率众邀之。欢恐关东人心有变，急欲赶回晋阳，镇抚四方，　不顾而去。及贺拔胜、李弼至河东，祥、珍率猗氏等六县十余万户归之。泰以珍为平阳太守，祥为行台郎中。秦州刺史薛崇礼为欢守蒲坂，防御甚固。有从弟薛善为秦州别驾，欲降西魏，言于崇礼曰："高欢有逐君之罪，善与兄忝衣冠绪余，世荷国恩。今大军已临，而犹为高氏固守，一旦城陷，函首送长安，署曰逆贼，死有余愧。及今时款，犹为愈也。"崇礼犹豫不决，善与族人斩关纳西魏师。崇礼出走，追获之。于是泰进蒲坂，略定汾、绛以西。凡薛氏族人预开城之谋者，皆赐五等爵。善曰："背逆归顺，臣子常节，岂容阖门大小俱叨封邑？"与其弟慎固辞不受。泰善之。晋州刺史封祖业闻西魏兵至，弃城走。仪同三司薛修义追至洪洞，及之，劝其还守。祖业不从，修义曰："临难而逃，非丈夫也。"还据晋州，安集固守。会西魏长孙子彦引兵至城下，修义开门，伏甲以待之。子彦不测虚实，遂退。王黜祖业，以修义为晋州刺史。又独孤信引兵逼洛阳，刺史、广阳王元湛弃城归邺，敖曹不能独留，亦引兵北渡。信遂据金墉。于是贺若统以颍川降魏。前散骑侍郎郑伟起兵陈留，据梁州降魏。前尚书郎中崔彦穆起兵荧阳，据广州降魏。泰皆即地授为刺史。东魏行台任祥闻颍川失守，率骁将尧雄、赵育、是云宝进兵攻之。贺若统告急于泰，泰使宇文贵将步骑二千救之。军至阳邑，雄等已退三十里，任祥率众四万继其后。诸将咸以为彼众我寡，不可争锋。贵曰："雄等谓吾兵少，必不敢进。出其不意，进与贺若统合兵击之，蔑不胜矣。若缓之，使与任祥兵合，进攻颍川，城必危矣。城若失，吾辈来此何为？"遂疾趋颍川，背城为阵，与雄等战于城下，大破之。赵育请降，俘其士卒万余人。任祥闻雄败，不敢进。贵　复击之苑陵，祥军又败，是云宝亦降。又都督韦孝宽攻东魏豫州拔之，执其行台冯邕。独慕容俨为东荆州刺史，有西将郭鸾来攻，昼夜拒战二百余日，乘间出击，卒破走之。故河南诸州多失守，唯东荆州独全。高季式为济州刺史，有部曲千余人，马八百匹，铠仗皆备。会濮阳盗杜灵椿等聚众万人，攻城剽野。季式遣骑三百，一战擒之。又进击阳平贼路文徒等，皆平之。于是远近肃清。或谓季式曰："濮阳、阳平及畿内之地，不奉诏命，又不侵境，而私自出军远战，万一失利，岂不获罪乎？"季式曰："何言之不忠也？我与国家同安共危，岂可见贼不讨？且贼知台军必不能来，又不疑外州有兵击之，乘其无备，破之甚易。以此获罪，吾亦无恨。"高王闻而嘉之。<br><br>
　　先是王之败归晋阳也，意忽忽不乐。侯景曰："黑獭新胜而骄，必不为备。愿得精骑三万，径往取之。"王以告娄妃，妃曰："设如其言，景岂有还理？去一黑獭，复生一黑獭，王何利之有？不若藏锋蓄锐，待时而动，奚汲汲为？"王乃止。于是抚夷创，补军旅，修甲乘。阅一载，而兵力复振，乃分遣诸将，进复河南诸州。贺拔仁攻南汾州，刺史韦子粲降之。泰大怒，尽灭子粲之族。西将韦孝宽、赵继宗闻东军至，以孤城难守，皆弃城西归。侯景方攻广州，未拔，闻西魏救兵将至，集诸将议进退。将军卢勇请进观敌势，景许之。乃率百骑至大隗山，遇魏师。日已暮，勇乃多置旌旗于树颠，夜分骑为十队。鸣角直前，西魏兵不测多少，军大乱，勇擒其将程华，斩其帅王征蛮而还。广州守将骆超闻之大惧，遂以城降。于是汾、颍、豫、广四州复入东魏。<br><br>
　　且说西魏大统四年，文帝知独孤信已据金墉，将如洛　阳，展拜园陵。会信告急，言东魏高敖曹、侯景攻围金墉甚迫，乞发大军往救。泰因请銮驾幸洛，进观形势，帝从之。遂命尚书左仆射周惠达辅太子钦，镇守长安。命李弼、达奚武率三千骑为前驱。八月庚寅，至谷城，侯景闻援兵将至，谓诸将曰："西贼新来，兵锋必利。当敛兵以待，徐图进取。"莫都娄贷文曰："贼兵远来，当乘其未至击之。愿自引所部往挫其锋。"可朱浑道元以为然。景不可，二人遂不禀景命，各以千骑前进。夜遇李弼军于秀水，弼命军士鼓噪，曳柴扬尘，东军不战而退。贷文走，弼追斩之。道元单骑获免。悉俘其众送弘农。侯景知贷文、道元私战失利，又闻泰兵至东，乘夜解围去。辛卯，泰率轻骑追景至河上。景设阵为长蛇之势，北据河桥，南据邙山，与泰兵合战。西将冲入，兵皆散走。泰亦亲自陷阵。战久，鼓声大震，东军合力奋击，泰被围，诸将各自为战，不及相顾。泰乘间冲出，左右皆散。忽流矢中其马，马惊而奔，泰坠地。东魏兵追及之。李穆下马，以策泰背，骂曰："笼东军士，尔曹王何在，而独留此？"追者不疑其贵人，舍之而过。穆以马授泰，与之俱逸。泰归营，鸣金收军，将士皆集，兵势复振。次日，进击东魏兵，东魏兵北走。高敖曹意轻泰，建旗盖以陵阵。泰曰："此敖曹也，急击勿失。"于是尽锐攻之，一军皆没，敖曹单骑走，唯一奴从，往投河阳守将高永乐。永乐，高王从兄子也，与敖曹有怨，闭门不纳。敖曹仰呼曰："门即不开，速以绳来援我。"永乐不应。敖曹惶急，拔刀穿阖，未彻而追兵至，乃伏桥下。追者见其从奴持金带，问："敖曹何在？"奴指示之。敖曹知不免，奋头曰："来，与汝开国公。"以其杀己必获重赏也。追者斩其头去。又西兖州刺史　宋显有众三万，与泰战，泰亦杀之。虏甲士一万五千，赴河死者以万数。敖曹首至，泰大喜，一军皆贺，赏杀敖曹者绢万匹，岁岁稍与之，比及周亡，犹未能足。<br><br>
　　再说万俟普自归东魏，高王以尊且老特礼之，尝亲扶上马。其子洛免冠稽首曰："愿出死力以报深恩。"及邙山之战，诸军皆北渡，洛独勒兵不动，谓西魏人曰："万俟受洛干在此，能来可来也！"西魏人畏之而去。东魏名其下营地曰回洛兵。隋之回洛仓，即其地也。侯景闻敖曹死，即欲进战。诸将皆曰："吾军新失大将，人有惧心，胜势在彼，未可遽与争锋。"景曰："不然，黑獭连胜数阵，有轻我心，其下将士必骄。彼骄我惧，正堪一战。且沙苑之败未复，今又丧师失将，耻辱甚焉。大王付吾侪以阃外之任，若不大破黑獭，何面目见之？吾计决矣，诸军勿疑。"于是整率诸军，尽渡河桥。将战，下令曰："今日之战有进无退，退者立斩！"乃命诸将分队进击。泰见东魏兵至，命右拒敌其左，左拒敌其右，中军敌于中路，自拥精骑一千，拥护帝驾，立马高处观之。当是时，两边置阵既大，首尾悬远。从旦至未，战数十合，彼此不相上下。或东军得利，西师败而复振。或西师得利，东兵却而复前。无不舍死忘生，互相对敌。俄而，氛雾四塞，风沙迷目，左右两拒，战并不利。景忽下令于东曰："西阵已获黑獭矣。"东阵大呼。又下令于西曰："东阵已获黑獭矣。"西阵大呼。西魏军皆惊惧，遂大溃。独孤信等未识君相所在，弃军走。将军李虎、念贤等为后继，见信等败亦溃。泰见前军瓦解，不敢留，与帝烧营而遁。方战急时，王思政下马举长左右横击，一举辄踣数人，陷阵既深，从者尽死，身被重创，闷绝于地。会日已　暮，敌亦收兵，帐下督雷五安于战处哭求思政，会其已苏，割衣裹创，扶之上马而归。盖思政每战，常着破衣敝甲，敌不知其将帅，故得免。将军蔡下马步斗，左右劝乘马以备仓猝，怒曰："丞相爱我如子，今日岂惜一死？"帅左右十余人，合声大呼，击东魏兵，杀伤甚众。东魏人围之十余重，弯弓持满，四面相拒。有厚甲长刀者一人，直进取之，去可三十步。只存一矢在手，左右劝射之。曰："吾曹之命在此一矢，岂可虚发？"将至十步，乃喝声道："着！"其人应弦而倒。东魏兵退却，徐徐引还。正是：瓦罐险遭井上破，将军幸免阵前亡。但未识西师败后竟得长驱入关否，且听下文分解。
 </p>
