

<p> 
　　话说河阴之役，百官皆遭杀戮。后有朝士续到者五百余人，闻之魂飞魄散，皆惊慌欲避，觅路逃生，无如四面铁骑奉了天宝之命，重重叠叠围住不放。真如鸟投罗内，鱼入网中，命在顷刻。只见前有一将高叫道："新君即位，全是太原王大功，今王在上，还不下拜！"众官听了，人人拜伏在地。又高叫道："魏家气数已尽，太原王合为人主。汝五百人中，有能为禅文者免死。若不能，尽杀无遗。"众臣莫敢出声。荣大怒曰："竖子欺我乎？"言未了，只见一人起身告曰："某为大王作禅文。"荣问曰："你是何官？"对曰："臣乃治书御史赵元则也。"荣令送入营中，吩咐道："好为之。"又使人高唱："元氏灭，朱氏兴。"六军齐呼万岁，声振山谷，荣大喜，便遣数十亲卒拔刀直向行宫，杀帝左右。时帝居帐中，正怀忧虑，忽闻喊声渐近，与无上、始平二王走出帐外看视。郭罗刹见兵众已到，忙将天子抱入营帐。无上王未及转身，叱烈杀鬼手起一刀，头已落地。始平忙欲退避，亦被叱烈杀死。帝见两兄被杀，看来自己性命亦不能保，暗　暗流涕。荣遂迁帝于河桥，置之幕下，率诸将还营。赵元则禅文已成，荣见之大喜，乃解放文武五百余人。未几，帝使人谕旨于荣曰：帝王迭兴，盛衰无常。吾家社稷垂及一百余年，不幸胡后失德，先帝升遐，四方瓦解。将军奋袂而起，所向无前，此乃天意，非人力也。我本相投，志在全生，岂敢妄希天位？将军相逼，以至于此。若天命有归，将军宜及时正号，若推而不居，思欲存魏社稷，亦当更择亲贤，我当流避裔土，何帝之有？荣得诏大喜。时高欢在旁，劝其乘此称帝。荣遍问诸将，诸将多同欢言，独司马子如以为不可。贺拔岳亦谏曰："大王前举义兵，志除奸逆。大勋未立，遽有此谋，正可速祸，未见其福。"荣疑未决，乃自铸金为像，凡四铸不成。参军刘灵助善卜筮，断事多中。荣素信之，令卜为帝。灵助卜曰："不吉，大王虽有福德，今未可也。若强为之，上逆天心，下失民望，殃祸连延。便得为帝，恐亦不久。"荣曰："吾既不可，立天穆何如？"灵助曰："天穆亦无此福德。臣夜观天象，唯长乐王有天命耳。奉之为主，必获厚福。"荣不答，入帐独坐，觉精神恍惚，情绪昏迷，不自支持。良久忽悟，深自愧悔，曰："过误，过误！唯当以死报朝廷耳。"出为诸将言之。贺拔岳请杀高欢，以谢天下。窦泰、侯渊曰："欢虽愚疏，言不思难，今四方多事，须借武勇，杀之恐失将士心。"荣曰："是吾过也，欢本无罪。"遂不问。时交四鼓，荣命迎帝还营，身率诸将下马步行。帝在河　桥，正忧愤无措，忽有人报太原王前来迎。帝心下大惊，未测何意。只见诸将已集帐前，灯火齐明。贺拔岳牵过御骑，请帝上乘。帝问："我去何为？"岳曰："帝勿忧，太原王已自悔过矣。"未数步，荣叩首马前，伏地请罪。帝命扶起，共入大营。帝坐，诸将皆下拜。荣亦下拜，自陈过误，愿以死谢。次日，奉驾入京，登太极殿。下诏大赦，改元建义。从太原王将士，普加五级。在京朝臣，文加二级，武加三级。百姓免租役三年。时百官荡尽，存者皆窜匿不出，唯散骑常侍山伟一人拜赦于阙下。洛中士民草草，人怀异虑。或云荣欲纵兵大掠，或云欲迁都晋阳。富者弃宅，贫者襁负，率皆逃窜，十分不存一二。直卫空虚，官守旷废。荣妻北乡公主、南安王元贞女、景穆帝女孙、义阳王元略之姑，谓荣曰："欲谒南安家庙，见义阳一面。"荣曰："王已遇害矣。"公主恚曰："何以杀之？"荣曰："时势不得不尔，死者岂独义阳一人？今将请于帝，追赠以荣之。"乃上书云：大兵交际，诸王朝贵横死者众，臣今分躯，不足塞咎。乞追赠亡者，微申私责。请追赠无上王为无上皇帝，其子韶袭封彭城王。其余死于河阴者，诸王赠三司，三品赠令仆，五品赠刺史，七品以下赠郡镇。无后者听继，即授封爵。又遣使者循城劳问，诏从之，于是朝臣稍出，人心稍安。<br><br>
　　先是荣所从胡骑杀朝士既多，不敢入洛城，即欲向北为迁都之计。荣狐疑未决，武卫将军泛礼固谏乃止。后荣复欲北迁，帝不能违。尚书元谌争之，荣怒曰："何关你事，而　固执乃尔？且河阴之役，君应知之。"谌曰："天下事当与天下论之，奈何以河阴之酷而恐元谌？谌，国之宗室，位居常伯，生既无益，死复何损？正使今日碎首流肠，亦无所惧！"荣大怒，欲抵谌罪，世隆固谏乃止。见者莫不震悚，谌颜色自若。后数日，帝与荣登高，见宫阙壮丽，列树成行，乃叹曰："臣昨愚暗，有北迁之意。今见皇居之盛，熟思元尚书言，深不可夺也。"由是迁都之议遂罢。未几，荣奏并州刺史元天穆立功边隅，封上党王，入朝辅政。尔朱世隆为侍中尚书，尔朱兆为骠骑将军，汾州刺史天光为肆州刺史，仲远为徐州刺史，使子弟各据一方。其余将士，贺拔弟兄、刘贵、司马子如、窦泰、侯渊、侯景、尉景、段荣、厍狄干、孙腾、蔡俊等二百余人，或居内职，或授外任，皆有禄位。高欢封同伯。缘山东盗起，命即领兵往讨，欢谢恩而出。是日，诸将到太原王府拜谢，荣设宴款待。又报朝廷旨到，荣迎接开读，乃封其长子菩提为世子，次子义罗为深郡王，三子文殊为平昌郡公，四子文畅为昌乐郡公，荣大喜。送天使去了，重复入席欢饮。忽思四子皆贵，只有长女娟娟，虽曾为肃宗嫔，终身未了。知帝尚无正宫，不若纳之为后以贵之。因谕意诸将，刘贵、司马子如起对曰："大王若有此意，臣等启奏主上，成此良姻。"荣喜诺。明日，二人启奏帝曰："陛下坤位尚虚，立后宜急。今有太原王荣长女，才貌兼全，德容素著，可以上配至尊。"帝以肃宗嫔御有碍于理，犹豫不决。黄门侍郎祖莹曰："昔晋文公在秦，怀嬴入侍。事有反经合义者，陛下独何疑焉？"帝遂从之，择日迎立为后。荣心大悦。一日，见帝于明光殿，重谢河桥之事，誓言无复贰心，帝亦为荣誓言无疑。荣喜，因求酒饮，　熟醉而寐。帝欲拔剑手刃之，左右苦谏。帝乃止，命将步车载入中常侍省。荣至半夜方醒，知身在禁中，颇怀疑惧，达旦不眠。自此不复禁中宿矣。荣次女琼娟亦有秀色，嫁与陈留王元宽为妃。宽，帝之兄子也。荣久有归志，又闻葛荣横行河北，将归讨之。适天穆已至洛阳，乃加天穆侍中、录尚书事，兼领军将军。以行台郎中桑乾、朱端为黄门侍郎，兼中书舍人。朝廷要害，悉用其心腹为之，遂整旅而归。将行，帝设宴于邙山之阳，百官皆集。后亦亲自相送，赐金帛甚厚。帝自荣去后，少解忧怀。一日，廷臣奏称："逆臣徐纥逃奔幽州，遇盗，全家被杀。郑俨逃还乡里，与兄郑仲明同谋起兵，亦被部下所杀，函首以闻。李神轨、袁翻等久已遭诛。"由是灵后之逆党始尽。帝命颁示天下。<br><br>
　　再说葛荣引兵围邺，众号百万，游兵已过汲郡。帝加尔朱荣上柱国、大将军，命讨之。荣遂召肆州刺史天光留镇晋阳，曰："我身不得至处，非汝无以称我心。"自率精骑七千，马皆有副，倍道兼行。东出滏口，以侯景为前驱。葛荣为盗日久，兵强且多。尔朱兵不满万，众寡非敌，议者谓无取胜之理。葛荣闻之，喜见于色，令其众曰："不必与战，诸人但办长绳缚取之耳。"荣乃潜军山谷为奇兵，分督将佐以上三人为三处，各有数百骑，令所在扬尘鼓噪，使贼不测多少。又以人马逼战，刀不如棒，乃令军士各赍短棒一根，置于马侧。至战时，虑废腾逐，不听斩级，以棒棒之而已。分命壮勇所向冲突，号令严明，众力齐备。身自陷阵，出于贼后，表里合击，贼不能支，立时溃败。遂擒葛荣，余众悉降。荣恐贼徒虽降，一时难御，若即分隶诸将，虑其疑惧，或更结聚，乃下令新降军士各从所乐，亲属相随任所居止。于是群情大喜，数十万众一朝散尽。待出百里之外，乃始分道押领，随便安置。擢其渠帅，量才授任，新附者咸安。时人服其处分机速。以槛车送葛荣赴洛，由是冀、定、沧、瀛、殷五州皆平。次日，军士擒获贼将宇文洛生、宇文泰，解至军前。<br><br>
　　你道宇文弟兄何以在葛荣手下为将？盖自武川杀了卫可孤，其后城破脱逃，父子四人投在北道都督杨津军中为将。鲜于修礼反，其父肱与兄颢战死于唐河，洛生与泰后从葛荣。葛荣败，惧以贼党见诛，故逃而被获。荣皆命斩之。洛生已斩，次及于泰。泰见荣上坐，大呼曰："大王用人之际，何为斩壮士？吾等从贼，非本志也。大王赦八十万众而不赦吾兄弟二人，刑赦不均。"荣奇其言，命赦之，带归晋阳，留在麾下为将。未几，署为统军。葛荣解之京师，帝亲御阊阖门受俘，斩于东市。封天宝为大丞相、都督河北畿外诸军事，以长乐等七郡为太原王之国，四子进爵为王，今且按下慢表。<br><br>
　　再说魏有北海王元颢，与帝为从兄弟，避尔朱之暴，逃奔梁邦，梁武封为魏王。后闻长乐即位，尔朱北归，遂启奏梁王，借兵数万，灭尔朱之众，复元魏之旧，世世称臣于梁，为国屏藩。梁武见魏室日乱，本有进取之心，乃许之。遣东宫直阁将军陈庆之领精兵一万，送颢还北。庆之是梁朝第一名将，智勇兼全。奉了旨意，点齐兵马，遂与元颢拜辞梁主，杀过江来。前面地方即魏城县，一鼓下之，权在城中扎住人马，号令四方。边将飞报朝廷，举朝大惊。其时恰值北海县邢杲造反，自称天统汉王，聚兵十万，攻掠州郡。元天穆将自往讨，忽闻元颢入寇，集文武议之。众皆曰："杲众强盛，宜以为先。"行台尚书薛曰："邢杲兵将虽多，　鼠窃狗偷，非有远志。颢，帝室近亲，来称义举，其势难测，宜先拒之。"天穆以诸将多欲击杲，又以颢兵孤弱，不足为虑，欲先定齐地，还师击颢，遂不从薛之言，引兵而东。哪知：强寇未能倾社稷，孤军反足夺山河。且听下回细说。
 </p>
