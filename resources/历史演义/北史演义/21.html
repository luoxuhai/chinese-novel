

<p> 
　　先是北乡公主在京，终日营中闷坐，因念孝庄北去，皇后独处宫中，全无依靠，将来建明入都，更不得自主，不如同归晋阳，母女相依，后乃从之而来。哪知路遇高家军马，被他夺去马匹，即报知万仁。万仁怒道："六浑去未多时，如何便生反念？"乃释绍宗之囚，召而问之。绍宗曰："彼未出吾境中，犹是掌握中物。大王速点人马，紧紧追上，擒之以归，方免后患。"万仁听了，忙点铁骑三千，出了并州，星夜赶来。赶到漳河津边，六浑才渡浮桥过去。万仁亦欲上桥。说也奇怪，顿时河流涌下，洪波冲起，浮桥尽坏。忙即退下数十步，把马勒住，高叫："六浑且停人马，尚有话说。"欢见兆来，知为马故，便走至岸边，隔水问曰："大王何以至此？"兆指欢曰："我以尔为心腹，如何全无信义，擅夺我家之马？"六浑下拜道："欢之借马非有他故，为备山东盗耳。王信公主之言，亲自追来，欢不辞渡水而死。但恐此众便叛，反贻大王忧耳。"兆闻欢言，大悦曰："我固知尔决不相负。乍闻公主诉汝无礼，不得不怒，故来问汝。"此时　河流已退，兆乃轻马渡水，与欢共坐幕下，陈谢并无疑意，拔刀授欢，引颈使欢砍之。欢大哭曰："自天柱之薨，六浑更何所仰？但愿大家千万岁，以伸力用耳。今为旁人构间，大家何忍复出此言？"盖大家者天子之称。欢欲愚之，故以此相称耳。兆益信欢为诚，投刀于地，复斩白马，与欢为誓。索酒酣饮至醉，就宿营中。欢闻帐外行动声，走出，见尉景执刀而来。欢拉至后帐，问欲何为。景曰："万仁在此，是欲授首于我也。杀之为敬宗报仇，为万民除害。及今不杀，更复何待？吾已伏壮士于帐外。"说罢欲走。欢啮臂止之曰："汝莫乱为，今杀之，其党必奔归聚结。吾兵饥马瘦，不可与敌。若英雄乘之而起，则为害滋甚。不如且置之，兆虽骁勇，凶悍无谋，可玩之股掌之上，异日除之何难？"景乃止。旦日，兆归营，复来召欢，设宴以待。欢将上马往，孙腾牵欢衣曰："兆心叵测，公奈何以天下仰赖之身，试之不测之渊？"欢笑而止。兆见欢不来，复大怒，隔水肆骂，欢不顾而去。时兆有心腹将念贤，管邻降户家属，别为一营，随欢东行，凌虐降户。欢伪与亲善，解其佩刀观玩，乘间杀之。镇兵感悦，益愿附从。今且按下不表。<br><br>
　　且说万仁驰归晋阳，北乡及后已归旧府。兆来见，说起孝庄已经缢死，并陈留王夫妇亦赐自尽。母女变色，然权在他手，只好暗暗深恨而已。兆见疆土已宁，择日送建明帝入洛，发书世隆，令率百官邙山迎驾。哪知天光在洛已与世隆密议，以建明为元英之弟，帝室疏属，又无人望，恐人心不服，欲更立亲近，以为社稷之主。有广陵王恭者，元羽之子，好学有器度，正光中为给事黄门侍郎。以元叉擅权，托喑病居龙华佛寺。敬宗时有谗于帝者，言王蓄异志，阳为喑　病。恭惧，逃于洛川，执之至京系治，久之以无状获免。行台郎中薛孝通与王有旧，说天光曰："广陵王高祖犹子，夙有令望，沉晦不言，多历年所。若奉以为主，必天人允协。"天光言之世隆，世隆以为然。唯度律属意南阳王宝炬，乃曰："广陵口不能言，何以治天下？"世隆等亦疑其实喑，因使尔朱彦伯潜往敦谕，且胁之。王曰："天何言哉？"世隆等闻之，皆大喜，遂定迎立之议。建明帝至邙山，世隆先为之作禅文，使泰山太守窦瑗执鞭独入行宫，启建明曰："天人之望皆属广陵，愿陛下行尧舜之事。"袖中取出禅文示之。建明惧不敢违，遂自署。窦瑗回报，群臣上尊号于广陵，广陵奉表三让，然后即位。大赦，改元普泰，是为节闵帝。黄门侍郎邢子才为赦文，叙敬宗枉杀太原王荣之状，帝曰："永安手剪强臣，非为失德。直以天未厌乱，故逢成济之祸耳。"因顾左右，取笔自作赦文，直言："朕以寡德，运属乐推，思与亿兆同兹大庆。肆眚之科，一依常式。"帝闭口八年，至是乃言，中外欣然以为明主，望致太平。次日，诏以三皇称皇，五帝称帝，三代称王，盖递为冲挹。自秦以来，竞称皇帝，予今但称帝，变己褒矣。加世隆仪同三司，赠尔朱荣相国、晋王，加九锡。世隆使百官议荣配飨。司直刘季明曰："人臣配飨于君，必与君一心一德，生为良辅，死得共食庙中。今太原王荣若配世宗，于时无功；若配孝明，亲害其母；若配庄帝，为臣不终。以此论之，无所可配。"世隆怒曰："汝应死！"季明曰："下官既为议首，依礼而言，若有不合，剪戮唯命。"世隆见其言直，亦不之罪。不得已，以荣配高祖庙廷。又为荣立庙于首阳山，因周公之庙而为之，以荣功可比周公也。庙成，具太牢往祭，百官俱集。俄　而，云雾四合，雷雨大作，火焚其庙，泥像皆为齑粉，世隆败兴而回。诏到并州，兆以不与废立之谋，怒不受诏，欲发兵讨世隆。世隆惧，遣尔朱彦伯往谕再三。兵虽罢，怒世隆不已。先是敬宗命将军史仵龙、杨文义，领兵守太行岭。万仁南向，二人帅众先降。至是欲封二人为千户侯。帝曰："仵龙、文义于王有功，于国无勋。"竟不许。仲远镇滑台，用其下为西兖州刺史，先用后奏。诏答曰："已能近补，何劳远闻。"人皆服帝之明敏。然是时天光专制关右，兆奄有并、汾，仲远擅命徐、兖。世隆居中用事，贪氵㸒无忌，生杀自专，事无大小不先白，有司不敢行，天子徒拥虚位。又欲收军士之心，泛加阶级，皆为将军，无复员限。自是勋赏之官大致猥滥，人不复贵。仲远在外，贪虐尤甚，所部富室大族多诬以谋反，籍没其妇女、财物，投男子于河，如是者不可胜数。东南州郡，自牧守下至士民畏如豺狼。由是四方之人皆恶尔朱氏，而冀其速亡矣。<br><br>
　　再说幽州行台刘灵助，自谓方术足以动人，推算尔朱氏将衰，乃起兵自称燕王，声言为敬宗复仇，且妄述图谶云："刘氏当王。"由是幽、瀛、沧、冀之民多从之，进取博陵、安国二城。兆使大都督侯渊讨之。又兆以高乾兄弟有雄才，现居冀州，灵助反，亦防其作乱，遣监军孙白鹞至信都，托言调发民马，民户须自送纳，欲俟高乾弟兄送马而执之。乾闻白鹞来，谓诸弟曰："万仁无端调发民马，令民户自遂，其意未必不为吾弟兄而然。"敖曹曰："刘灵助反于幽州，祸乱四起。吾弟兄何不招集乡勇，举兵应之。"乾曰："然，但必得此人合谋，方能成事。"敖曹问："何人？"乾曰："前河内太守封隆之避尔朱之势，弃职家居。为人慷慨好施，甚得　众心。其父封翼素以忠义自矢。吾当自往说之。"乾至隆之家，隆之接入，直至内堂逊坐。两下说起国家多故，互相嗟叹。隆之曰："敬宗被弑，万仁益横，君岂忘帝河桥相送时乎？"乾见说，悲不自胜，因曰："吾素怀复仇之念，惜无同志相助。此来特与君谋，欲同集义勇，袭据信都，以为进取之计。君能有意乎？"隆之曰："吾有父在，须先禀命。"话犹未了，只见屏风背后走出封翼，向高乾曰："吾有此心久矣。足下果能为国复仇，莫患吾父子不从，虽赴汤蹈火，亦不辞也。"相与订定日期，各去打点行事。隆之家素豪富，童仆不下数百，门下多武勇之士，起事甚易。乾与敖曹素有旧旅，一呼毕集。至期，敖曹先率数十骑突入，把持城门，余众尽入。封隆之从中亦起。冀州兵将素畏敖曹骁勇，莫敢来敌。杀入府署，执下刺史元嶷，白鹞闻乱欲逃，擒而杀之，一城慑伏。乾等欲推封翼行州事，翼曰："和集乡里，我不如彼。"乃奉隆之行州事。为敬宗举哀，将士皆缟素，升坛誓众，移檄州郡，共讨尔朱氏。刘灵助闻冀州举义，遣使来招。乾将结为外援，劝隆之受其节度。忽报殷州刺史尔朱羽生将兵五千，来袭信都。敖曹不暇擐甲，领十余骑进击。乾恐有失，遣五百人往救。未及赶上，敖曹己交兵，杀其勇将数员，羽生败走。盖敖曹马绝世，所向无前，故能以十余骑退五千兵也。由是敖曹之勇著于四方。今且按下。<br><br>
　　再说高欢自离漳河，往山东进发。兵至壶关，关口有大王山一座，地势阻绝，中有一寺极大。宣武时，有术士言："寺中应有天子宿其处六十日。"魏主闻之，命毁其寺，不许人入山居住。后有朔州贼兵令贵据此山为巢穴，招集兵马，掠取四方，兵精粮足，官军莫敢讨。欢兵至，此时正忧粮　乏，欲取其资，以济军用。引兵攻之，贼众拒守甚严，不得进。乃以弱卒诱之，交兵辄走，贼乘胜追下。伏精骑于旁，截而击之，遂擒令贵，余众皆降。尽收其钱帛粮米。令贵有妹灵仙美而勇，欢纳之为妾。屯兵山中六十日。及闻高乾据冀州，乃引兵东出，声言欲计信都。信都人皆惧曰："欢若来，非尔朱羽生可比。新破步蕃，兵威正盛，何以御之？"高乾谓隆之道："高晋州雄略冠世，其志不居人下。且尔朱无道，弑君虐民，正是英雄立功之会。今日之来，必有深谋，吾当轻马迎之，密参意旨，无庸惧也。"乃将十余骑迎欢，潜谒欢于滏口。欢见乾至，大悦，握手问曰："公山东豪俊，今来何以教欢？"乾曰："尔朱酷逆，痛结人神，凡曰有知，莫不思奋。明公威德素著，天下倾心。若兵以义立，则倔强之徒不足为公敌矣。鄙州虽小，户口不减十万，谷秸之税，足济军资。愿公熟思其计。"乾意气激昂，言辞慷慨，欢恨相见之晚，遂与同帐而寝。次日，乾拜别，谓欢曰："愿公速来为主，吾与封隆之封府库以待。"欢谢曰："诺。"乾回报隆之，人心始安。<br><br>
　　先是河南太守赵郡李显甫喜豪侠，集族姓数千家于殷州西山，有五六十里之地。显甫卒，子元忠继之。家素富，多出贷求利，元忠悉焚契免责，乡人甚敬之。时盗贼蜂起，路梗不能行。有经过赵郡者，投元忠求援。元忠遣奴为导，曰："若逢贼，但道李元忠名氏，贼自退避。"行旅皆赖以无恐。及葛荣反，元忠率乡党垒以自保。坐在槲树下，前后斩违命者三百人，众率遵其约束。贼至，辄击却之。葛荣既平，朝廷以元忠能保护一方，就拜南赵郡太守。好酒，落拓不羁，故无政绩。及尔朱兆杀敬宗，元忠弃官归，谋举兵讨　之。会欢东出，元忠谓其党曰："吾将迎之。"众曰："欢平日党于尔朱，今来欲复冀州，迎之何为？"元忠大笑曰："此非诸君所知也。吾将与欢共灭尔朱。闻吾至，欢必倒屣以迎也。"于是乘露车，载素筝、浊酒以往。但未识元忠遇欢作何言论，且俟下回再讲。
 </p>
