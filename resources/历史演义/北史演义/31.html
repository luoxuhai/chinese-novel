

<p> 
　　话说高王当日原非志在篡魏，即扶立孝武，大权在握亦不过政由宁氏，祭则寡人，其心已足。斛斯椿心怀反覆，惧祸及己，日夕劝帝除之，遂成祸阶。一日，椿语帝曰："建州刺史韩贤、济州刺史蔡俊皆欢党羽，各据要害之地，宜先去之。"帝乃改置都督，革除建州刺史缺以去贤。又使御史举俊罪，罢其职，以汝阳王叔昭代之。欢闻俊罢，上言："蔡俊勋重，不可废黜。若以汝阳有德，当受大藩，臣弟高琛猥任定州，妄叨禄位，宜以汝阳代之，使避贤路。"帝不听。欢大怒，乃命俊据济州，勿受朝命。又华山王鸷在徐州，欢令大都督邸珍夺其管钥逐之。中外皆知欢必反矣。五月丙子，帝增置勋府将六百人，又增骑官将二百人。尽发河南诸州兵数十万，悉赴京师，大阅于洛阳城外。南临洛水，北际邙山，军容甚盛。帝与斛斯椿戎服观之。辛未戒严，云欲伐梁。又虑欢觉其伪，赐欢密诏，言"宇文黑獭、贺拔破胡各据形势之地，颇蓄异心，故假称南伐，潜之为备。王亦宜共形援。"欢得诏，大笑曰："朝廷为掩耳盗铃之计，吾岂　受其愚乎？"乃即上表，以为"荆、雍既有逆谋，臣今潜勒兵马三万，自河东渡。"遣恒州刺史厍狄干等将兵四万，自来违津渡；领军将军娄昭等将兵五万，以讨荆州；冀州刺史尉景等将山东兵七万、突骑五万，以讨江左。皆勒所部，伏听处分。帝出表示群臣，皆曰："欢兵一动，必直抵洛阳。其意叵测，宜急止之。"帝于是大惧。<br><br>
　　且说高王自得诏后，以帝为椿党蒙蔽，异日定有北伐之举。不如先发制人，引兵入朝，除君侧之恶，奉迎大驾，迁都邺城，方可上下相安。筹划已定，乃发精骑三千，镇守建州。又发兵三千，去助蔡俊守济。再遣娄昭引三万人马，镇守河东一路，以防帝驾西行。又遣将把住白沟河，将一应地方粮储皆运入邺，不许载往京师。乃上表言：臣为嬖佞所间，陛下一旦见疑。臣若敢负陛下，使身受天殃，子孙殄绝。陛下若垂信赤心，使干戈不动，佞臣一二人愿斟量废黜。斛斯椿见欢表，阳请退位。帝不许，曰："欢言何可信也。"乃使大都督源子恭守阳湖，汝阳王暹守石济，又以仪同三司贾显智为济州刺史。显智至济，见城门紧闭，先使人到城下，高叫道："朝廷有旨到来，速即开门。"俊使人城上答云："奉高王之命，不许开门纳人，有什圣旨便当晓谕。"使云："朝廷遣贾仪同来代行济州事，如何违旨？"城上答道："奉高王之命，不得受代。什么贾仪同，教他早早去罢。"使人回报显智，显智只得回京，以俊拒命奏帝。帝大怒，知由欢使，乃使舍人温　子升为敕赐欢。其略云：朕前持心血，远示于王，深计彼此共相体恤，而不良之徒坐生间二。近者孙腾仓猝来北，闻者疑有异谋，故遣御史中尉綦母俊具申朕怀。今得王启，言词恳恻，反复思之，犹有未解。以朕眇身遇王，不劳尺刃，坐为天子，所谓生我者父母，贵我者高王。今若无故背王，自相攻讨，则使身及子孙，还如王誓。皇天后土，实闻此言。近虑宇文为乱，贺拔应之，故戒严誓师，欲与王相为声援。宇文今日使者相望，观其所为，更无异迹。贺拔在南，开拓边境，为国立功，念无可责。王欲分讨，何以为辞？东南不宾，为日已久，先朝以来，置之度外。今天下减半，不宜穷兵黩武。朕以暗昧，不知佞人为谁？可具列姓名，令朕知之。顷高乾之死，岂独朕意，王乃对其弟敖曹言朕枉杀之，人之耳目何可轻易？闻厍狄干语王云：本欲取懦弱者为主，何事立此长君，使其不可驾驭。今但作十五日行，自可废之，更立余者。如此议论，皆王间勋人言之，岂不出佞人之口。去年封隆之叛，今年孙腾逃去，不罪不送，谁不怪王？王若事君尽诚，何不斩送二首，以伸国法？王虽启云西去，而四道俱进。或欲南渡洛阳，或欲东临江左，言者犹应自怪，闻者宁能不疑？王若守诚不贰，晏然居北，在此虽有百万之众，终无相图之意。王若举旗南指，问鼎轻重，纵无匹马只轮，犹欲奋空拳而死。朕本寡德，王已立之，百姓无知，咸谓实可。或为他人所图，则彰朕之恶，假使还为王杀，幽辱齑粉，了无遗恨。何者？王之立朕以德建，以义举，一朝背德害义，便是过有所　归。本望君臣一体，若合符契，不图今日分疏至此。古人云：越人射我，笑而道之；我兄射我，泣而随之。朕与王情如兄弟，所以投笔抚膺，不禁欷欲绝。帝诏去后，欢不受命。京师粮粟不至，军食无出。帝甚忧之，乃复降敕于欢。其略云：王若压伏人情，杜绝物议，唯有罢河东之兵，撤建兴之戍，送相州之粟，追济州之军，使蔡俊受代，邸珍出徐，止戈散马，守境息民，则谗人之口舌不行，宵小之交构不作。王可高枕太原，朕亦垂拱京洛矣。王若马首向南，朕虽不武，为宗庙社稷之计，不能束手受制。决在于王，非朕能定。其是非逆顺，天下后世必有能辨之者。为山止篑，相与惜之。帝虽屡降明诏，欢不应如故。王思政言于帝曰："观高欢之意，非口舌所能喻，兵必南来。洛阳非用武之地，难与争锋，不如迁驾长安，以关中为根本。地险而势阻，资粮富足，兵革有余。况宇文泰乃心王室，智力又足敌欢，可恃以无恐。再整师旅，克复旧京，殄除凶逆。欢虽强，可坐而诛也。"帝虽然之，而犹恋旧都，怀疑不决。时广宁太守任祥在洛，帝厚抚之，命兼尚书左仆射，加开府仪同三司。祥故欢党，弃官走，渡河据郡待欢。帝乃敕文武官北来者任其去留，遂下制书，数欢咎恶。又遣使荆州，召贺拔胜赴行在所。胜接帝诏，问计于太保掾卢柔。柔曰："高欢悖逆，公席卷赴都，与决胜负，死生以之，上策也。北阻鲁阳，南并旧楚，东连兖、豫，西引关中，带甲百万，观衅而动，中策也。举三荆之地，庇身于梁，功名皆去，下策也。"胜笑而不应。一日，帝坐朝，黄门奏关西行台宇文泰，遣帐下都督杨荐入朝，面陈忠悃。帝大喜，召荐殿下问之。荐曰："泰本卷甲赴京，特以欢兵西指，深恐关中有失，故兵发中止。遣臣来者，恭请圣驾入关，以图后举。如合上旨，躬率将士出关候迎。"帝曰："行台既忠于朝廷，朕亦何辞跋涉。"时平阳公主驸马都尉宇文测在侧，亦劝帝西幸。帝即命测与荐同往，谓之曰："去语行台，朕至长安，当以冯翊长公主妻之。速遣骑士前来迎我。"测受命而出。于是中外咸知帝将西去，王侯贵戚无不忧危。测至家，语平阳公主曰："帝将西幸，命我先见宇文。此后未识有相见日否。"公主曰："何不相携同去，免使室家离散？"测曰："帝命严迫，何能同往？"夫妇相对泣下。只见阶前走过一人，跪下道："驸马勿忧，倘有祸乱，小人情愿保护公主西归。"公主问测曰："此人有何才干，能保护吾家？"测曰："此人姓张名吉，为人忠直，勇敢当先。三年前曾犯死罪，吾救之，故愿为我仆。作事大有胆略。得其保护，公主可以无忧。"但恐家中人不服，因以亲佩宝剑一口赐之，吩咐众仆曰："若遇危难，凡事皆由吉主。"吉同众仆皆叩头受命。遂别公主而去。先是帝广征州郡兵，东郡太守裴侠帅所部诣洛阳。思政问之曰："今权臣擅命，王室日卑，奈何？"侠曰："闻天子为西幸之谋，诚有之乎？"思政曰："有之。君以为可否？"侠曰："未见其可也。宇文泰为三军所推，居河山百二之地。所谓已操戈矛，宁肯授人以柄。虽欲投之，恐无异避汤而入　火也。"思政曰："然则若何而可？"侠曰："图欢有立至之忧，西巡有将来之虑。且至关右，徐思其宜。"思政然之，乃进侠于帝，授左中郎将。当是时欢虽四道进兵，大军未发，乃召其弟高琛于定州，以长史崔暹佐之，镇守并州。亲自勒兵南出，告其众曰："孤以尔朱擅命，建大义于海内，奉戴主上，诚贯幽明。横为斛斯椿谗构，以忠为逆。今者南行，诛椿而已。明日五鼓，尔将士俱集辕门听令。"当夜，入宫语娄妃曰："孤将入除君侧之恶，起行在即，来与卿别。"妃大惊曰："大王身居王爵，儿受显职，弟为驸马，女为皇后，尊荣极矣，何复作此举动？"盖王作事深密，朝廷事娄妃全未知之，故不乐王行。王曰："我能容人，人不容我。须得入朝整顿一番。"妃曰："帝与后若何处之？"王曰："迁驾邺城，仍扶为帝。彼虽以尔朱比我，我决不学万仁所为。"妃恐有妨于后，终不怿。少顷，诸夫人闻王出兵，皆来拜送。王命宫内事悉听妃主处分，又谓妃曰："东府因她性刚，我不去辞别。五儿周岁，你须同诸夫人往贺，莫冷落她。"妃应诺。是夜，王宿营中，带高澄同往。五更勒兵齐出，马步一十三万，将帅三千余人。以敖曹为先锋，刘贵、封隆之为左右翼，彭乐、窦泰辅之，高隆之押后。其余能征惯战之将，皆聚于中军，临时调用。军声所至，无不望风畏惧。其时宇文测亦至长安，召泰迎驾。泰接旨后，便点上将王贤，领人马一万，据住华州，以防晋阳兵至。遣都督骆超引兵一千，直抵洛阳接驾。又遣杨荐同了宇文测引兵一千，前出潼关，沿途候接。自领大军屯于弘农，以为声援。乃历数高欢之罪，移檄四方。其略曰：　高欢出自舆皂，罕闻礼义。一介鹰犬，效力戎行。冒恩私，遂阶荣宠。不能竭诚尽节，专挟奸回，乃劝尔朱荣行滋篡逆。及荣以专政伏诛，世隆以凶党外叛，欢乘其间，暂立建明，以慰天下，亦可勋垂不朽。孰意假推普泰，欲窃威权，称兵河北。以讨尔朱为名，黜陟自由，迹同谋逆。幸而人望未改，天命有归，魏祚方隆，群情翼戴。欢因阻兵安忍，镇守边隅。然广布心腹，跨州连郡，禁闼侍从，悉伊亲党。而旧将名贤，正臣直士，横生疮，动挂网罗。故武卫将军伊琳、直阁将军鲜于康仁，忠良素著，天子爪牙，欢皆收而戮之，曾无闻奏。孙腾、任祥，欢之心膂，并使入居枢近，知欢逆谋将发，相继逃归。欢益加重待，亦无陈白。故关西大都督贺拔岳，勋德隆重，兴亡攸寄，欢忌其功，乃与侯莫陈悦等私相图害，以致大军星陨。幕府受律专征，便即讨戮。欢知逆状已露，惧罪见责，遂遣蔡俊拒代，窦泰佐之。又使侯景等阻绝粮粟，以弱王室。恶难屈指，罪等滔天。其州镇郡县，率土黎民，或为乡邑冠冕，或为勋戚世裔，并宜同心翼戴，共效勤王之举，毋贻从逆之诛。封赏之科，已有别路。檄到须知。高王见檄大笑道："彼欲以言语耸动天下乎？此何足为吾害？"乃令军士倍道进发，限在七月十三俱集黄河渡口，以便进取，毋失时刻。正是：呜山岳尽崩颓，叱咤风云皆变色。　闻者寒心，见者丧胆。但未识朝廷若何相拒，且听后文再说。
 </p>
