

<p> 
　　话说高王姬妾甚多，最爱者飞仙院郑夫人、东府尔朱后，皆已生子，宠荣无比。郑夫人有弟仲礼，年十八，以其姊故，亦加亲信，封为帐前都督，专掌王之弓箭，朝夕在旁。尔朱后弟文畅，亦因姊宠，官为仪同，常在王侧。又任祥子任胄亦年少俊秀，王以功臣子收为丞相司马。三人深相结纳，皆恃王宠，骄纵不法。王入朝，三人留在晋阳，擅夺民财，所为益无状。王归，切责之，由是三人皆怨望，约党十八人，密谋弑王，立文畅为主。暗使人通书西魏，乞其救援。使方出境，被边将盘获，搜出私书，密以报王。王大骇，尚以娥与后故，不忍遽诛，含怒未发。三人亦知使者被获，事将败露，大为忧惧。时值岁暮，任胄谓文畅曰："事急矣，不行大事，将坐而待诛乎？"文畅曰："须速杀之。"相订明年正月望夜，王出东教场观打簇戏，三人皆随侍左右，乘间图之。正月朔日，王受贺毕，宴会文武三日。任胄有家客知之，密首其事。王匿其人，隐而不发。及元宵夜，王往东教场。场中灯火万炬，堆设锦帛三架，武士勇卒皆盛　加装束，轮刀舞剑，驰骋上下。艺高者赐锦，其次赐帛。盖魏初京中即有此制，晋阳制同列国，故有此会。观者人山人海，举国若狂。时世子亦在晋阳贺节，王以其事嘱之。及升场时，三人尚侍王侧。世子趋前，叱使下，搜其身边，皆有利刃藏于裤中，三人叩头请死。王命囚之。其党十八人一并拿下，皆监候取决。王罢会还宫。时妃与诸姬庆赏元宵，宴尚未罢，王遽反，皆大疑。俄而诸夫人退，王向娄妃语以故。妃大惊，谓王曰："仲礼、文畅罪实该死，但看其姊面，宜赐一生路。"王曰："不坐其罪足矣，何得宽宥本犯。"郑娥一闻此信，惊得魂不附体，次日求见王，王避不见；恳之娄妃，妃曰："大王法在必行，恐不能回也。"娥含泪而退。少顷王至，妃问："何以不见郑夫人？"王曰："见其貌，恐移吾情也。"尔朱后闻知此事，欲自见王，知王不见郑夫人亦必避己，忧惶无措，乃命高曰："尔去见父，若不能救尔舅之死，休来见吾。"不敢见王，求解于世子。世子领之入见，再拜乞哀。王曰："尔来何为？归语尔母，吾不能以私废法也。"曰："父王不赦舅罪，儿难见母面。"王曰："汝且居此可也。"世子亦为求宽，王不许，即日斩之。其党十八人亦伏诛。郑娥痛其弟死，惊悸成疾，王视之，执王手大恸。王慰之曰："汝莫忧，我终不令汝父无后也。"乃别求郑氏族子，嗣严祖后。尔朱后召归。不敢往，王与之同见后。后悲愤之色露于颜面，见怒曰："汝不能救舅氏之命，何面见我？"伏地不敢起。王不悦曰："，吾子也，何鼠伏若此？汝且去，我明日命汝为沧州刺史。"后下座，抱大哭曰："王前气死吾母，今杀吾弟，又使儿远我去耶？"王因赦尔朱文畅，略以慰之。任胄有妹名桃华，年十　四，坐其兄罪没入歌姬院。王以其父任祥有功于国，命高洋纳之为侧室。越数日，世子将归朝，王命之曰："汝见帝有一事须要奏知，近吐谷浑强盛，宜结婚姻以怀之。"澄入邺即以奏帝，帝于是纳吐谷浑之妹为容华夫人，边境得安。<br><br>
　　且说魏自丧乱以来，诸王贵戚流离颠沛，遗失子女者甚多。高阳王元斌，其父、祖皆死河阴之难，及迁都遭乱，有幼妹玉仪，他姬所生，年七岁，随母流落在途。其母为人掳去，与婢轻绡悲哭于路。孙腾带之回府，充为侍女，居其家者十年，追忆旧事，依稀记得。近知其兄元斌袭封王爵，富贵如故，向腾求归。腾不许，玉仪时时流涕。腾有妾贾氏见而怜之，乃于五更时纵之，令同轻绡自归认亲。时天色未明，二女逡巡道旁，莫知所投。恰值世子入朝，灯火引道而来。行至西御街，忽见二女携手相避。令人问之，言要往高阳王府，未识路径。世子曰："此必逃奴。"吩咐从人带入府中究问。俄而，朝退归家，坐平乐堂，召二女来见。举目一看，幼者恍似静仪模样，心甚惊异。问其来历，对曰："我主婢二人从孙太傅家来。要往高阳王府去。"因问："高阳是尔何人？"对曰："是妾兄也。"世子曰："尔既是高阳王妹，曾识静仪否？"曰："是妾姊也。"因泣诉落难本末，言词凄婉，娇弱可怜。又是静仪之妹，世子不胜欣喜，问："何名？"曰："玉仪，婢名轻绡。"世子曰："尔且住我府中，待我与尔兄说明，教他来认便了。"便引其主婢安歇于月堂。堂在平乐堂东，其庭遍植桂树，养白兔于下，仿佛蟾宫景象，故堂以月名。内有寝室三间，罗帏绣幕、象枕牙床无不毕具。命侍女先送香汤，令其沐浴。世子潜往窥之，见体白如雪，喜出望外。浴罢，易以锦衣绣裳，妆束一新，容颜无　异静仪，而娇柔更甚。是夕遂同衾枕，以为天赐良缘，如获至宝。轻绡亦有厚赐。次日，元公主闻之，谓世子曰："此孙家逃婢也，路柳墙花，何认为金枝玉叶？"世子大愠，思欲贵之以塞其口，乃邀高阳王至府，令玉仪出见，细诉情由，拜认兄妹。遂请于帝，封为琅琊公主，与正室不分尊卑，各居一院。崔季舒常为世子求丽人，未得。世子谓之曰："卿一向为吾选色，不若吾自得佳丽也。"季舒请见，誉不绝口。其侄崔暹谓宫臣曰："叔父诌佞大将军若此，可斩也。"盖暹素以刚正自居，世子借其威福弹劾大臣，颇降气待之。及纳玉仪，礼同正嫡，恐其入谏，数日内不复以欢颜相接。一日暹入见，坠一刺于前。问："是何物？"对曰："欲通刺于新娶公主。"世子大喜，把暹臂，入见玉仪，再拜而出。季舒闻之，曰："暹常为我佞，今其为佞乃甚于我。"人以为笑。今且按下不表。<br><br>
　　话说贺拔胜以欢有逐君之罪，不肯为之下。及归长安，视泰行事不让于欢，心郁郁不乐。又邙山之役追欢几死，诸子在晋阳者皆被欢杀，悲愤成疾，于西魏大统十年五月卒，年四十三岁。帝甚伤悼，谥曰真献公。泰语人曰："诸将临阵对敌，神色皆动，唯贺拔公临阵如平常，真大勇也。今遽夭卒，失吾一良将矣。"为之惋惜者数日。时蠕蠕与东魏通好，数侵边境，泰甚忧之。宇文深曰："蠕蠕贪，可以利动。闻其王有三女，长入我朝为后，次已有配，第三女曰胜明公主，年十八，才貌无双，最为国王所爱，尚未适人。今厚赂金帛，以明公长子求之，如得其允，则一心附我，胜于百万师远矣。"泰乃令侍中杨荐使蠕蠕国，送金帛无算。蠕蠕贪其币重，厚加款待。荐因盛称宇文长子　之贤，求婚公主。国王大喜，欲允其请。适东魏亦有使至，国王拒不见。使者访得其故，乃是西魏请婚，国王已有允意，故欲拒绝东使。使者归报高王，王谓诸将曰："蠕蠕反复若此，何以永结其心？"陈元康曰："泰以求婚悦之，不若亦以世子请婚其女，足夺其计。"王从之，乃遣行台郎中杜弼使蠕蠕，请以世子结秦晋之好，亦厚赂其左右。左右劝王许之，王意未决。入宫，秘问公主曰："今两国遣使求婚，女欲何适？"公主曰："儿非天下英雄不嫁。宇文长子固不足道，即高王世子名不及其父，亦非儿匹。当世英雄唯高王一人而已。"国王会其意，乃谓弼曰："吾女当嫁天下英雄，高世子不足以当之，若王自娶则可。"弼请复命，然后来聘。国王遂令弼进见公主。宫中玉阶宝殿、锦幔银屏，一女子据床而坐，头戴飞凤金冠，身披紫霞绣服，面若满月，眼若流星。两旁宫女百余，皆佩剑侍立。弼再拜而出，乃辞归，致蠕蠕之命于王。王不欲就，集群臣商议。群臣皆劝王结婚，谓可以得其兵力，图黑獭不难。倘使与西连结，二寇交侵，恐力不暇拒。王曰："娄内主乃吾贫贱结发，今若另娶，置内主于何地？"娄昭曰："内主素怀大计，若为国事而屈，当不以为嫌也。王如不安，何不召内主决之？"王乃请娄妃赴德阳堂，共议其事。妃曰："妾虽深处宫中，亦知蠕蠕地大兵强，为中国患，与东则东胜，与西则西胜，其情之向背，实系国之安危。今欲以女嫁王，永结邻好，诚国之幸也。奈何以妾故而欲拒之？且妾求一国之安，敢惜一己之屈耶？愿王勿疑，妾请退处别室，让正宫与居可也。"群臣皆顿首称贺。王大悦，乃命杜弼为正使，慕容俨为副使，奉礼往聘。　蠕蠕受聘后，即择日起程，遣其弟三王秃突佳，以兵三千护送公主至晋阳，嘱曰："不见外甥，汝勿归也。"以珍珠十斛、良马百匹、骆驼二千头、车八百乘、舞女五十名为赠嫁之礼。公主临行请于父曰："儿此去回国无期，欲留一物为信。儿有神箭二枝，宝藏在宫，期以婚嫁之日留一以奉父母。乞借殿前老柏以留此箭。"国王许之。侍婢呈上二箭，公主左手把弓，右手执箭，弓弦响外，正中柏树上。左右无不喝彩。公主跪告曰："父王见箭如见儿面。"蠕蠕主曰："儿去勿忧，吾自后一助高郎也。"公主再拜而别。东魏武定三年八月，高王亲迎蠕蠕公主于下馆城。番军一到，遣使报之，三王谓公主曰："前即下馆城，乃南朝交界之地。高王自来亲迎，仪仗将到，公主宜换南朝服饰与之相见。"公主曰："我别父母未久，服不忍改。俟至晋阳，改换未迟也。"高王盛服以往，秃突佳接见，同入内帐与公主相见。公主拜，高王答拜。礼毕同坐。公主斟酒为敬，高王亦送筵宴来，摆下同饮。公主自饮其国中酒。宴罢，王出。先是王临行谓尔朱后曰："我为国家大计，往娶蠕蠕女。闻此女颇勇略，娄妃不便相见，欲烦卿去一接，使知我宫中非无人才也。"后受命。行至木井城，知王已见过，离番营不远，便即身坐飞骑，腰悬弓箭，带领女兵百人，戎装来迎。直至番营与公主相见，致礼而还。于是两营相继进发。<br><br>
　　一日，胜明公主坐在马上，见一群飞雁，弯弓射之，雁随箭落，军士欢呼震地。尔朱后闻之，知公主射雁，笑曰："番女亦有此技乎？"正行之间，亦见一雁飞来，随手取箭射之，一发而中，军士亦齐声喝彩。高王闻之，喜曰："吾有此二妇已足克敌矣。"娄妃知蠕蠕女将至，退居凤仪堂，乃宫中深避处，语　诸夫人曰："数月之中不与卿等相见，卿等善事新主可也。"桐花心不服，曰："吾侍娘娘，不侍他人，愿一同退处。"妃许之。高王至晋阳，便迎公主入宫，同拜花烛。深感娄妃之贤，潜往长跪谢之。妃曰："妾为社稷屈，非为番女屈，王勿复尔也。"妃有诗曰：结好强邻壮帝基，此身退位亦权宜。英雄莫道无情甚，赐死秦州更阿谁。高王既娶蠕蠕女后，常宿其宫，诸夫人处概不一过。一日，高洋回北省亲，见蠕蠕女俨居正宫，其母反居别院，心甚怏怏，请于父曰："母已退处，儿愿奉母入京，稍尽膝下之欢。"王曰："尔母退避，事出权宜。我自有计，当不使终屈人下。此时未可行也。"但未识其计若何，且听下文分解。
 </p>
