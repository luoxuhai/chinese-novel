

<p> 
　　话说宇文护惧违突厥之意，出师伐齐。周主授护斧钺，亲劳军于沙苑。护军至潼关，遣大将尉迟迥率精骑十万为前锋，趋洛阳；大将权景宣率山南之兵，趋悬瓠；少师杨出轵关，亲率大军屯弘农。命齐公宪、达奚武、都督王雄军于邙山。齐主震恐，悔不听段韶之言。乃遣兰陵王长恭、大将军斛律光救洛阳，太尉娄睿拒杨。出轵关，恃勇深入，军不设备。娄睿将兵奄至，大破其军。被执，遂降。权景宣围悬瓠，豫州刺史王士良、永州刺史萧世怡并以城降。尉迟迥等围洛阳，为土山地道以攻之。城中守御甚固，三旬不克。护命诸将堑断河阳之路，以遏救兵，引师共攻洛阳。诸将以为齐兵必不敢出，唯坼候而已。兰陵王斛律光畏周兵之强，未敢遽进。齐主召段韶，谓曰："洛阳危急，今欲遣公救之。但突厥在北，复须镇守，奈何？"对曰："北虏侵边，事等疥癣，不足为国深害。今西邻逼，乃腹心之病，请奉诏南行。"齐主曰："朕意亦尔。"韶乃率精骑一千发晋阳，星夜赶行，五日济河行近洛阳，与诸军会。值连日阴雾，乃　率帐下三百骑，与诸将登邙坂观周军形势。至太和谷，与周军遇，韶即驰告各营，迫集骑士，结阵以待之。韶为左军，兰陵王为中军，光为右军。周人不意其至，皆惧。韶遥谓周人曰："汝宇文护才得其母，遽来为寇，何也？"周将曰："天遣我来，有何可问！"韶曰："天道赏善罚恶，当遣汝送死来耳。"周将曰："吾不与汝斗口，特与汝斗战耳。"乃以步兵在前，上山迎战。韶命军士且战且却以诱之，待其力弊。然后下马共击，冲坚陷锐，万众齐备。周师大败，一时瓦解，主将禁之不能止，投溪坠谷，死者无数。兰陵王以五百骑突入周军，所向披靡，遂至洛阳城下，呼门求入。城上人弗识，乃免胄示之面，始开门纳之。城上欢呼震地。周师在城下者亦解围遁去，委弃营幕，自邙山至谷水三十里中，军资器械弥满川泽。唯齐公宪、达奚武及王雄在后，勒兵拒战。王雄驰马冲斛律光阵，光退走，左右皆散，唯余一奴一矢。雄按刺之，不及光者丈余，谓光曰："吾惜尔不杀，当生擒尔去见天子。"光回身反射，中雄额。雄抱马走，至营而卒。军中益惧，齐公宪拊循督励，众心少安。至夜，收军欲待明更战，达奚武曰："洛阳军败，人情震骇，若不乘夜速还，明日欲归不得。武在军久，备见形势，公年少未经事，岂可以数营士卒，委之虎口乎？"乃还。权景宣亦弃豫州还。齐主亲至洛阳劳军，以段韶为太宰，斛律光为太尉，兰陵王为尚书令。兰陵王，文襄第四子，姬荀氏翠容所出。荀氏本尔朱后婢，性慧巧，年十四，常侍献武，后疑其与献武有私，欲置之死。献武送之娄后处养之。娄以其眼秀神清，日后必生贵子，乃赐文襄为妾，而生兰陵。美丰姿，状貌如妇人好女。每临阵，恐无以威敌，带面具出战，匹马直　前，万人辟易。是役也，功最著。奏凯后，齐人作兰陵王乐以荣之。<br><br>
　　再说周杨忠引兵出沃野，应接突厥。军粮不给，诸军忧之，计无所出。乃招诱稽夷，宴其酋长于军中，诈使河州刺史王杰，勒兵鸣鼓而至，曰："大冢宰已平洛阳，欲与突厥共讨稽夷之不服者。"酋长皆惧。忠慰谕而遣之曰："速以粮助大军，保无他害。"于是诸夷相率馈输，军赖以给。后闻周师罢归，忠亦还。越一年，周又遣齐公宪，将兵围齐宜阳，筑崇德等五城，以绝粮道。斛律光将步骑三万救之，筑统关、丰化二城，以通宜阳运粮之路。当是时，周、齐争宜阳，大小数十战，互有胜负。韦孝宽谓其下曰："宜阳一城之地，不足损益。两国争之，劳师弥年。彼若有智谋之将，弃崤东，图汾北，我必失地。今宜速于华谷、长秋两处筑城，以杜其意。脱其先我为之，后悔无及。"乃画地形以陈于护。护谓使者曰："韦公子孙虽多，数不满百。汾北筑城，遣谁守之？"事遂不行。光果以争宜阳不若图汾北，遂于阵前遥谓孝宽曰："宜阳小城，久劳争战。今既舍彼，欲于汾北取偿，幸勿怪也。"孝宽曰："宜阳，尔邦之要冲；汾北，我国之所弃。我弃尔取，其偿安在？君辅翼人主，位望隆重。不抚循百姓，而极武穷兵，苟贪寻常之地，涂炭疲敝之民，窃为君不取也。"光进围定阳，筑南汾城以逼之。孝宽释宜阳之围，以救汾北。光与战，大破之，遂筑十三城于西境。马上以鞭指画而成。拓地五百里，而未尝伐功。齐公宪督诸将拒齐师，段韶、兰陵王引兵袭破其军，唯定阳一城犹为周守。进而围之，刺史杨敷固守不下。韶屠其外城，内城将拔，而韶忽卧病，因谓兰陵王曰："此城三面重涧，皆无　走路，唯虑东南一道耳。贼必从此出，宜简精兵专守之，此必成擒。"兰陵乃令壮士千余人，伏于东南涧口。城中粮尽，齐公宪来救，惮韶不敢进。敷突围夜走，伏兵起而擒之，尽俘其众，遂取周汾州及姚襄城。斛律光又与周师战于宜阳，取周建安等四戍，捕掳千余人而还。护兵屡败，归朝后，与诸将稽首谢罪。周主仍慰劳之，下诏："大冢宰晋国公，亲则懿昆，任当元辅，自今诏诰及百司文书，并不得称公名。"护大说。周主深知二兄之死，皆为护弑，常惧及祸，故即位以后，深自晦匿，事无巨细，皆令先断。后闻生杀黜陟，一无关预，于左右近习前，屡称其忠不置。护闻之大安，异志少息。先是文帝为魏相立左右十二军，总属相府。文帝殁，皆受晋公护处分。凡所征发，非护命不行。护第屯兵侍卫，盛于宫阙。诸子僚属皆贪残恣横，士民患之。护尝问下大夫庾季才曰："比日天道何如？"季才曰："荷恩深厚，敢不尽言。顷上台有变，公宜归政天子，请老私门。此则享期颐之寿，受旦之美，子孙常为藩屏。不然，非复所知。"护沉吟久之，曰："吾本志如此，但辞未获免耳。公既王官，可依朝例，无烦别参寡人也。"自是疏之。卫公直，帝之母弟，深昵于护，及沌口之败，坐免官，由是怨护，劝帝诛之，冀代其位。帝谋之宇文孝伯，孝伯与帝同日生，幼相同学。及即位，欲引置左右，托言欲与孝伯讲习孝经，故护弗之疑也。孝伯亦劝诛护。又中大夫宇文神举、下大夫王轨皆与帝同心，欲共诛之。计乃定。帝每见护于禁中，常行家人礼。太后赐护坐，帝立侍于帝，绝无忤意。一日，护自同州还长安。帝御文安殿见之，引护入谒太　后，蹙额谓之曰："太后春秋高，颇好饮酒，虽屡进谏，未蒙垂纳。兄今入朝，愿更启请。"因出怀中《酒诰》授之，曰："愿兄以此谏太后，太后必听。"护诺而入，见太后，如帝所戒，向前起居毕，曰："愿有闻于太后。"执卷　读之。读未竟，帝猝起不意，以玉自后击之。护不及防，遂踣于地。此亦天意使然，护恶已满，一击适破其脑，血涌如泉，顿时闷绝。太后愕然，左右大骇。帝令宦者何泉以御刀斫之。泉惶惧，斫不能伤。卫公直匿户内，跃出斩之。神举等候门外，闻内有变，急趋入，见护已死，皆额首称贺，谓帝曰："急收其党。"帝乃召宫伯张孙览等，告以护已诛，令收其子弟家属，又其党侯龙恩等数人，于殿中杀之。初，龙恩为护所亲，护杀赵贵等皆与其谋。其从弟仪同侯植谓龙恩曰："主上春秋既富，安危系于数公，若多所诛戮，以自立威权，岂唯社稷有累卵之危，恐吾宗亦缘此而败，兄安得知而不言？"龙恩不能从。植又乘间言于护曰："明公以骨肉之亲，当社稷之寄。愿推诚王室，拟迹伊、周，则率土幸甚。"护曰："吾誓以身报国，卿岂谓吾有他志耶？"阴忌之。植以忧卒。及护败，龙恩诛，周主以植为忠，特免其子孙。齐公宪为护所亲任，赏罚之际，皆得参预。护欲有所陈，多令宪奏。其间或有可否，宪恐主相嫌隙，每曲而畅之。帝亦察其心。及护死，召宪入，宪免冠谢罪。帝慰勉之，使往护第收兵及诸文籍，杀膳部下大夫李安。宪曰："安出自皂隶，所典庖厨而已，未足加戮。"帝曰："汝不知耳，世宗之崩，安所为也。"帝阅护书记，有假托符命，妄造异谋者，皆坐诛。唯得庾季才书两纸，极言纬候灾祥，宜返政归权。叹以为忠，赐粟三百石，帛二千段，迁大中大　夫。丁巳，大赦，改元。以尉迟迥为太师，窦炽为太傅，李穆为太保，宪为大冢宰，直为大司徒，陆通为大司空，辛威为大司寇，神举为大司马，孝伯、王轨并加仪同三司、车骑大将军。齐公宪虽迁冢宰，实夺之权。又谓宪侍臣裴文举曰："昔魏末不纲，我太祖辅政。及周室受命，晋公复执大权。积习生常，愚者咸谓法应如是，岂有年三十天子而可为人所制乎？诗云：'夙夜匪懈，以事一人'。一人为天子也。卿虽陪侍齐公，不得遽同，为臣欲死千所，事宜辅以正道，劝以义方，辑睦我君臣，协和我兄弟，勿令自致嫌疑。"文举退，以帝言白宪。宪指心抚几曰："吾之夙心，公宁不知？但当尽忠竭节耳，知复何为？"卫公直心贪狠，意望大冢宰，既不得，殊怏怏，更请为大司马，欲握兵权。帝揣知其意，曰："汝兄弟长幼有序，岂可反居下列？"由是用为大司徒。庚寅，追尊略阳公为孝闵皇帝。帝自是亲揽万机，大权独擅。赏功罚罪，悉秉至公，虽骨肉无所宽贷。群臣畏法奉上，而朝政一新。或有劝之伐齐者，帝曰："我岂忘之？但齐主虽懦，旧臣宿将犹在。况我初政未遑，兵力尚弱，且待内治有余，外敌自灭。与其取果于未熟，不若取果于既落之为易也。"遂敕边将，谨守疆界，勿遽生事。由是两河之民，少得休息。今且按下不表。<br><br>
　　且说武成为帝，好昵小人，倦理政事。始因周师再来，犹寄腹心于旧臣，稍知畏勉。既而外患不至，四境少安，遂恃为无恐。嬖幸日进，大肆氵㸒乐。有嬖臣和士开者，自帝为长广王时，以善握槊、弹琵琶有宠，辟为开府参军。及即位，累迁给事、黄门侍郎，或外视朝，或内宴赏，须臾之间，不得不与士开相见。尝在宫累日不归。一入数日，才放　一还，俄顷即遣骑督赴。宠爱之私，日隆一日。前后赏赐，不可胜记。士开每侍左右，奸谄百端，言辞容止，极其鄙亵，以夜继昼，无复君臣之礼。常谓帝曰："自古帝王，尽为灰土。尧、舜、桀、纣，竟复何异？陛下宜及少壮，极意为乐，纵横行之。一日取快，可敌千年。国事尽付大臣，何虑不办，无为自勤约也。"帝大悦。于是委赵彦深掌官爵，元文遥掌财用，唐邕掌外骑，冯子琮、胡长粲掌东宫。三四日一视朝，对群臣略无所言，书数字而已。须臾罢入。先是乐陵王百年，孝昭时立为太子，帝素忌之。今虽退居藩位，疑其心怀怨望，留之必为异日之患。百年亦觉帝意，每事退抑，常托病不朝，故得苟延旦夕。时有白虹围日再重，赤星昼见。太史令奏言不利于国，帝欲禳免其殃，思杀百年以厌之。乃嘱其近侍之臣，密伺其短，纤悉必报。一日，百年习书，偶作数"敕"字。宫奴贾德胄封其奏上，帝大怒，使召百年。百年自知不免，泣谓妃斛律氏曰："帝欲杀我久矣，此行恐不复相见。"因割带与之，曰："留此以为遗念。"妃涕泣受命。遂入。但未识百年此去吉凶若何，且听后卷　细说。
 </p>
