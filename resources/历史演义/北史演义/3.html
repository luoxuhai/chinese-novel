

<p> 
　　话说太后怒高肇之死，欲临前殿与诸王争论，内侍刘腾跪止道："娘娘息怒，听奴婢一言。窃闻诸王所以杀太师者，特为彭城报仇。彭城前日无罪而死，故太师今日亦无罪而见杀。诸王以此为罪，娘娘何说之辞？且太师一死，大权已失，娘娘虽为太后，诸王宁肯俯首听命？娘娘此时唯有高居深宫，勿与外事，庶可长保福禄也。"高后听了刘腾之言，悚然叹道："只知威权长在，哪晓竟有此日。"于是含泪回宫。次日，忽报胡太妃来谒。盖胡妃自高肇死后，诸王迎归旧宫，尊为太妃，故来朝见太后。后见之，惊问曰："数日何在？"太妃再拜曰："妾前赴哀归去，忽见先帝谓妾曰：'早归东宫，此间不可居也。'妾惧，故避祸耳。"太后默然。太妃带笑而去，去后暗嘱诸妃嫔御，皆以危言怵之，谓住在宫中必为妃所害，性命不保。高后亦知结怨已深，常怕胡妃报复，闻众人之言，心益自危。又想：诸王大臣皆与高氏作对，将来祸生不测，决无好处。不如及早寻一退步，以保余年。因思：先帝所造瑶光寺极其壮丽，幽房曲院，不异王　宫。在寺者皆贵官女子、王侯妃妾，可以安身。乃传谕内外，欲往瑶光寺落发为尼，择日出宫。六宫泣送，太后亦悲哀不已，唯胡太妃不出。诸王群臣遂各上表，尊太妃为太后，居崇训宫。天子率百官朝贺。<br><br>
　　时于忠有保护太后之功，遂恃宠用事，谗害正人，百官侧目。欲杀高阳王，以夺其权，崔光苦止之。高阳惧，称疾求退，忠遂出之归第。<br><br>
　　时群臣忧天子年幼，耳目易蔽，以太后有才识，咸请太后临朝听政。后大喜，遂升前殿，朝见百官。封其父母亲族，赏赐巨万。太后天性聪明，多才有智，亲览万机，手披笔断，事皆中理。一日，坐崇训宫，诸王大臣皆侍。问及时政得失，曰："有不便者，诸卿当一一言之，毋有所隐。"任城、清河二王奏道："娘娘听政以来，事无不当，万民悦服。唯领军于忠内托大功，招权纳贿，恐伤圣化。"时于忠亦在殿，跪伏求辩。后即命退，出为山东冀州刺史。又诏高阳复位供职，曰："于忠谗汝，今无妨也。"满朝文武无不钦服。先是太后幼时，有术者言其极贵，但不获善终。今富贵已极，前言已验。每以后言为疑，欲大修佛事以禳之。魏自宣武奉佛，庙寺遍于都中。太后临朝，倍崇佛法。造永宁寺，建九级浮图。殿如太殿，门似端门。铸金像一尊，长一丈六尺，又如人长者十尊。珠像三尊，长一丈二尺。僧房千间，饰以金玉，光耀夺目。浮图高九十丈。超度僧尼十万余人。自佛法入中国，未有如此之盛。工费浩繁，国用日虚。于是百官停俸，军士减粮，以助佛事。廷臣贪污，纪纲渐坏，不及初政清明矣。今且按下不表。<br><br>
　　单说当初晋代有一玄菟太守，姓高名阴，本勃海城人。阴子名庆，因晋乱投于慕容燕氏。庆生寿，寿生湖，皆仕于燕。及魏灭燕，湖降魏，为右将军。湖有四子，皆仕于朝。湖卒，次子高谧官为治书御史，坐事落职，黜为怀朔镇戍卒。谧至怀朔，定居于白道村。有三子：长曰优，年十八，娶妻山氏；次曰树，娶妻韩氏；幼曰徽，年七岁。一日，谧谓长子曰："今国法严重，我虽迁谪于此，然罪臣之家，恐终不免于祸。今付汝金，以贩马为名，领妇出雁门居住。数年之后，或遇大赦，乃可归家也。"优依父命，携其妻子以去。谧自长子去后，居常忽忽不乐。又初至北地，水土不服，三年遂以病卒。树丧父后，浮荡过日，家业渐废。其弟徽志度雄伟，及长，见家道飘零，不欲婚娶。游东定城，以才艺自给，或一二年不归。树有女云莲，年十四，有容色。一日，同侍女游于后园。园有荷亭，可以外望。云莲倚窗而立，见一翩翩少年坐马而来，忙即避进，已被少年看见。你道少年何人？姓尉名景，字士真，恒州人氏。其父名尉长者，积祖富厚。景年十八，未娶，性不喜读书，工骑射。其时射猎于白道村南，经过高氏之园，见女子甚有容色，心甚慕之。差人察听，云系高侍御家，侍御已故，此女乃其次子高树所生。景回家告知父母，遣媒求娶为妇，树许之，云莲遂归尉氏。以后高树家道日哀，只得将田园产业变卖存活。村中皆笑其无能，而屋上常有赤光紫气腾绕其上。一夜，村中见其家内火光烛天，疑为失火，共往救之，而树妻韩氏房中产下一子，众以为异。树乃大喜，因名之曰欢，字贺六浑。北齐高祖献武帝也。欢生二月，母韩氏病卒。其姊云莲哀其幼而失恃，禀父携归养之。树自妻子亡后，益觉无聊。后乃续娶怀朔镇民赵文干之妹为室。赵氏勤于作家，得免冻馁。后生一女，名云姬。<br><br>
　　且说贺六浑依身尉家，日渐长大。魁伟有度，容貌端严，眉目如画。居常食不立进，言不妄发。尉景夫妇爱之如子。七岁教之从学，十岁教以武艺。膂力过人，精通骑射，遂习鲜卑之俗。年十五云莲欲为聘妇。有与六浑同学者名韩轨，其妹曰俊英，甚有颜色。云莲遣媒求之，韩母谓媒曰："吾闻高郎贫甚，依尉家存活。其父浮荡废家，其子亦必不能成器。吾女岂可嫁之。"韩轨私向母道："母言差矣。吾观朔州富家子弟，皆不及贺六浑。此子必有食禄之日，奈何弃之？"母竟不许。媒至尉家，以韩母谢绝之言告知云莲。云莲怒道："如何轻量吾弟若此？"遂以告欢。欢亦怒道："大丈夫何患无妻，姊勿以为忧也。但吾在此被人轻薄，今欲别姊归家，图一出头日子。"云莲闻其要归，不觉流泪道："汝虽聪俊，其如年尚幼何？"六浑亦下泪道："姊犹母也，何忍轻别。但吾意已决，不能再留矣。"时尉景已为怀朔镇队主，到家见妻子有泪容，问知其故，曰："吾扶养六浑十五年矣。今欲归去，吾亦不便强留。但年纪尚小，不能如鲜卑人杀人战斗为事。"妻曰："此子失于慈养，日后当使经营家业，何以战斗为？"景叹曰："汝妇人不识道理。男儿生天地间，当杀贼立功，以取富贵，奈何区区求小利乎！"言罢，以弓箭宝剑赠之。六浑再拜而受。遂亲送六浑归家。树见之大喜，谓士真曰："累汝多矣。"置酒相待而别。赵氏见之亦喜，爱如己出。一日，高徽从京师回，见六浑气度轩昂，大喜。相聚数月，恩义甚厚。闻朝廷以武选取人，徽欲与侄俱往。六浑以父年五十，又官司征流人甚急，不敢行。徽乃独往，其年中武举，授职羽林统骑。树闻报，合家欢喜。六浑自此游　猎为生，益习骑射。<br><br>
　　再说代郡平城本系魏之旧都，朝廷宫阙、王侯贵戚之家皆在其内。时山蛮反乱，云、朔二州常被攻掠。朔州官吏悉发流人当军，以卫平城。六浑年已二十，代父往平城应役。先是平城有富户娄提，家财百万，僮仆千余，性慷慨，好周急人。士大夫多称之。太武皇帝时以功封真定侯。长子袭爵，次子随驾洛阳。幼子曰内干，亦得武职。别居于白道村南，雕梁画栋，花木园亭，拟于公侯。正室奚氏生女曰惠君，归段荣为妻。继娶杨氏生女曰昭君，男曰娄昭。又妾王氏生男名娄显，妾李氏生女曰爱君。昭君相貌端严，幼有异识，内干夫妇尤爱之。一日，欲探其兄真定侯，挈其眷属到平城来，僮仆车马无数。正值蛮寇作乱，镇将段长把守门禁甚严。内干至，日已晚，不得入。真定侯闻知，亲自上城与镇将说了，遂开关放入。内干与夫人、子女只得一齐登城，与真定侯、镇将相见。因车骑尚未尽入，故在城上少坐。斯时六浑当军，执刀侍立镇将之侧。昭君顾见，不觉吃惊，自忖道：此子身若山立，眼如曙星，鼻直口方，头上隐隐有白光笼罩，乃大贵之相。奴若嫁了此人，不枉为女一世。然身为女子，怎好问其名姓。少顷定侯起身，内干眷属一同归府。当夜设宴款待。定侯见昭君容貌超君，谓内干曰："侄女容貌若此，须择佳婿，非王侯贵戚、富家子弟，不可轻许。"昭君此时正欲识英雄于贫贱之中，闻之默然不悦。款留数日，内干一家复归白道村。<br><br>
　　昭君回来，一心常念执刀军士，苦无踪迹可访，怅望之怀时形颜面。后有来议亲者，内干欲成，则昭君忧闷不食。父母知其不愿，置之。如此数次，莫测其意。侍婢兰春性伶俐，见昭君愁怀不放，私语昭君道："小姐有何心事，郁郁若此？今日无人在此，何不对小婢一说，以分主忧。"昭君见问，叹口气道："我岂不知女子终身不可自主。但所归非人，一生埋没，故誓嫁一豪杰之士方称吾怀。前到平城，汝不见一执刀军士乎？此真今之豪杰也。吾欲以身归之，但未识其姓名居址，故心常不乐。汝能为吾访其下落，便可分吾忧矣。"兰春笑道："小婢亦曾见之。若果姻缘，自然访得着，小姐何必忧心。"却暗思：此子吾曾见之，容貌虽好，难道富家子弟倒不及他，小姐如何想要嫁他？且军士甚多，何从访处？一日，偶至外厢，听见众人纷纷说道："蛮寇平了，守城军士都已回家。"兰春道："此处亦有当军的么？"众人道："怎么没有？西邻高树之子贺六浑才去当军而回。"兰春暗想道："小姐看中者莫非就是此人？我去一看便知。遂悄悄走至高家。赵氏见之，便问："小娘子何来？"兰春道："吾是娄家使女。闻你家大官人解役而回，来问蛮寇平定消息。"六浑正在房中走出，兰春一见，果是此人。观其相貌不凡，假问数语便辞而去。其妹云姬送出。兰春道："你兄有妻否？"曰："未娶。"问："年几何？"曰："二十岁。"兰春回来，忙报于昭君道："那人吾已访着，乃是西邻之子，姓高名欢，又名贺六浑。相貌果然不凡，但家贫如洗，恐不便与小姐为耦。"昭君闻之，喜曰："吾事济矣。"乃命兰春通意六浑，教他央媒求娶。兰春道："这却不可。小姐深闺秀质，保身如玉。若使小婢寄柬传书，一旦事露，不但小姐芳名有玷，小婢亦死无葬身之地。愿小姐三思。"昭君道："吾岂私图苟合者，只恐此身埋没于庸才之手，故欲嫁之，以伸己志。你若不遵我命，则误吾终身矣。"兰春　恐拂小姐意，乃应诺。少顷，杨氏院君到房，谓昭君曰："今有怀朔将段长，前在平城曾见汝面，今托媒到来，为其长子段宁求婚。此子年方十七，才貌佳俊。汝爹有意许之，你意下如何？"昭君不答。问之再三，终不一语。<br><br>
　　忽一日惠君归，又言平城刘库仁富拟王侯，为其次子求婚于妹。内干夫妇曰："豪门求婚者甚多，观汝妹之意终不欲就，汝为吾细问之。"惠君进房见妹，细叩其不欲对婚之故。昭君曰："小妹年幼，不欲远离父母耳。"惠君信以为然。惠君走出，昭君私语兰春道："事急矣，汝速为我图之。"兰春奉命，潜身走至高家。正值六浑独立堂上，见兰春至，问有何事到此。兰春轻语道："吾小姐有话致意郎君，敢求借一步说话。"六浑退步而入，兰春随至僻所，细将昭君之意告之。六浑曰："贫富相悬，难于启口。致意你主，六浑不能从命。"兰春归，以六浑之言告知昭君。昭君道："无妨，彼为贫，故不敢求婚。我以私财赠之如何？"遂取赤金十锭、珠宝一包，命兰春送去。时外堂正值宴会，家中忙乱，兰春乘便来至高家，走入书房，见欢独坐，将金宝放于桌上，曰："此物为君纳聘之资。"言毕即去。六浑又惊又疑，恐怕人见，只得收藏箱中。盖六浑与昭君虽在平城略见其容貌，初无爱慕之意，今见昭君属意于己，心上委决不下。又今："前缘分定，亦未可知。待禀知父母，央媒求合便了。"但未识两个良缘毕竟成与不成，且听下回细说。
 </p>
