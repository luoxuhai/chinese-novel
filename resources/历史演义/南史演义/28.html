　　话说侯景军食既足，志在背盟，谋臣王伟力劝之，以为去必不克。于是数帝十失，上启于朝。其略云：<br><br>　　窃惟陛下，踵武前王，光宅江表，躬览万几，劬劳治道。刊正周、孔之遗文，训释真如之秘奥。人君艺业，莫之与京。臣所以踊跃一隅，望南风而叹息也。岂图名与实爽，闻见不同，今为陛下陈之。陛下与高氏通和，岁逾一纪，必将分灾恤患，同休共戚。宁可纳臣一介之使，贪臣汝、颍之地，便绝和好。夫敌国相代，闻丧则止，匹夫之交，托孤寄命，岂有万乘之君，见利忘义若此者哉？其失一也。臣与高澄，既有仇憾，义不同国，陛下授臣以上将，委臣以专征，臣受命不辞，实思报效。而陛下欲分其功，不使臣击河北，遣庸懦之贞阳，任骄贪之胡、赵，才见旌旗，鸟散鱼溃。绍宗乘胜，席卷涡阳，使臣狼狈失据，妻子为戮，斯实陛下负臣之深。其失二也。韦黯之守寿阳，众无一旅，魏兵凶锐，欲饮马长江，非臣退保淮南，势未可测。既而边境获宁，令臣作牧此州，以为蕃捍，方欲励兵秣马，克申后战，陛下反信贞阳谬启，复请通和。臣频谏阻，疑闭不听，反复若此，童子犹且羞之，况在人君，二三其德。其失三也。夫畏懦逗留，军有常法，所以子王小败，见诛于楚；王恢失律，受戮于汉。今贞阳以帝之犹子，而面缚敌庭，实宜绝其属籍，以衅征鼓。陛下怜其苟存，欲以微臣相易。人君之法，当如是哉？其失四也。悬瓠大藩，古称汝、颍，臣举州内附，羊鸦仁无故弃之，陛下曾无嫌责，使还居北司。鸦仁弃之不为罪，臣得之不为功，其失五也。臣在寿春，只奉朝廷，而鸦仁自知弃州，内怀惭惧，遂启臣欲反。使臣果反，当有形迹，何所征验，诬陷顿尔，陛下曾不辨究，默而信纳。其失六也。赵伯超任居方伯，惟知渔猎百姓，韩山之役，女妓自随，才闻敌鼓，与妾俱逝。以致只轮莫返，其罪应诛，而纳贿中人，还处州任。伯超无罪，功臣何论；赏罚无章，何以为国？其失七也。臣御下素严，裴之悌助戍在彼，惮臣严制，遂无故遁归，又启臣欲反，陛下不责违命离局，方受其浸润之谮，处臣如此，使何地自安？<br><br>　　其失八也。臣归身有道，罄竭忠规，每有陈奏，恒被抑遏。朱异等皆明言求货，非利不行，臣无贿于中，恒被抑折。其失九也。鄱阳之镇合肥，与臣邻接，臣以皇室重臣，每相只敬。而臣有使命，必加弹射，或声言臣反，陛下不察，任其见侮，臣何以堪于此哉？其失十也。臣是以兴晋阳之甲，乱长江而直济，愿得升赤墀，践文石，口陈枉直，指画臧否，诛君侧之恶臣，清国朝之秕政，则臣幸甚，天下幸甚。<br><br>　　帝览表，且惭且怒。城中以景违盟，举烽鼓噪，复诏援军进兵。<br><br>　　先是闭城之日，男女十余万，擐甲者二万余人，被围既久，人多身肿气急，死者十八九，卫城者不满四千人。率皆疲病，横尸满路，不及瘗埋。国势危如累卵，而柳仲礼身为都督，唯聚妓妾在营，置酒作乐。诸将日往请战，不许。安南王骏说邵陵曰：“城危如此，而都督不救，其情可知。万一不虞，殿下何颜自立于世？今宜分军为三道，出其不意攻之，可以得志。”纶不能从。柳津遣人为仲礼曰：“君父在难，不能竭力，百世之后，谓汝心为何？”仲礼亦不以为意。帝尝问津贼势若何，对曰：“陛下有邵陵，臣有仲礼，围何由解？”帝为之泪下。中丞沈浚，愤贼背盟，请至景所，责以大义。帝遣之，浚见景，问之曰：“军何不退中’景曰：“今天时方热，军未可动，乞且留京师立效。”浚发愤责之，景怒，拔刀相向，曰：“我斩汝。”浚曰：“负恩忘义，违弃诅盟，固天地所不容。沈浚五十之年，常恐不得死所，何为以死相惧耶？”径去不顾，景以忠直舍之。于是决石阙前水，百道攻城，昼夜不息。<br><br>　　丁卯城陷，贼众皆从城西入。永安侯确，力战不能却，乃排闼入见帝云：“城已陷。”帝安卧不动，曰：“犹可一战乎？”对曰：“众散矣。”帝叹曰：“自我得之，自我失之，亦复何恨！”因谓确曰：“汝速去语汝父，勿以二宫为念，且慰劳在外诸军。”确泣而退。俄而景入城，先遣王伟入文德殿奉谒，帝命左右褰帘开户引伟入。伟拜呈景启，帝问：“景何在，可召来。”景遂入见，以甲士五百人自卫。稽颡殿下，典仪引就三公榻。帝神色不变，问曰：“卿在军中，无乃为劳。”景不敢仰视，汗流被面。又问：“卿何州人，而敢至此，妻子犹在北耶？”景皆不能对。任约从旁代对曰：“臣景妻子，皆为高氏所居，惟以一身归陛下。”帝又问：“初渡江有几人。”景曰：“千人。”“围台城几人？”曰：“十万。”“今有几人？”曰：“率土之内，莫非己有。”帝俯首不言，景即退。复至永福省见太子，太子亦无惧容，侍卫皆惊散，惟中庶子徐摛、舍人殷不害侍侧。景傲然登阶，摛谓景曰：“候王当以礼见，何得如此？”景乃拜。太子与言，又不能答。景退，谓其党曰：“吾尝跨鞍对阵，矢刃交下，而意气安缓，了无怖心。今见萧公，使人自慑，岂非天威难犯？吾不可以再见之。”于是悉撒两宫侍卫，纵兵入宫，尽掠乘舆服御宫人以出。使王伟守武德殿，于子悦屯太极殿堂，矫诏大赦，自加大丞相，都督中外诸军事。旋命石城公大款，以帝诏解外援军。　　柳仲礼召众议之，邵陵王曰：“今日之命，委之将军。”仲礼直视不对。裴之高、王僧辨曰：“将军拥众百万，使宫阙沦没，正当悉力决战，以赎前愆，何用踌躇？”仲礼竟无一言。<br><br>　　诸军见其无战意，乃各引兵还镇。柳仲礼及其弟敬礼、羊鸦仁、赵伯超并开营降。仲礼入城，先拜景而后见帝，帝不与言。退见其父津，津偷哭曰：“汝非我子，何劳相见？”是日景烧内积尸，病笃未绝者，亦聚而焚之。庚子，诏征镇牧守，各复本任，朝臣皆还旧职。初，临贺王正德，与景相约，平城之日，不得全帝与太子。故台城一破，正德即率众挥刀入宫。那知景已使人守定宫门，斥正德曰：“侯王有命，擅入者斩。”正德悚然而退。越一日，景令正德去帝号，迁为侍中、大司马，入朝于帝。正德入见，拜且泣。帝曰：“叹其位矣，何嗟及矣。”正德自后常怀怨恨，未几景杀之。<br><br>　　且说帝为侯景所制，心甚不平，怒气时形于色。一日，景欲以宋子仙为司空，帝曰：“调和阴阳，安用此物？”景又请以其党为便殿主帅，帝不许。景不能强，心甚惮之。太子人见，泣且谏曰：“宗庙存亡，皆系景手，愿少忍之。”帝曰：“谁令汝来？若社稷有灵，犹当克复；如其不然，何惜一死而事流涕为！”一日，忽见省中，有驱驴马，带弓剑，出入往来者。帝怪之，问左右曰：“往来者是何人？”直阁将周石珍曰：“侯丞相甲士。”帝大怒，叱石珍曰：“是侯景，何谓丞相！”左右皆惧。是后帝有所求，多不遂志，饮食亦为所裁节，忧愤成疾。五月雨辰，帝卧净居殿，口苦，索密不得，再呼荷荷而殂。年八十六，庙号高祖。景闻帝崩，秘不发丧，迁殡于昭阳殿，使王伟、陈庆，迎太子于永福省，如常人朝。太子呜咽流涕，不敢泄声。殿外文武，皆莫之知。辛巳，发高祖丧，升梓宫于太极殿。是日太子即皇帝位，群臣朝贺，改元大宝，是为简文帝。侯景山屯朝堂，分兵守卫。浩敕诏令，皆代为之。帝拱默而已。六月丁亥，立宣城王大器为太子，封皇子大心等七人，皆为王。以郭元建为北道行台，总督江北诸军事，镇新秦。　　却说景爱永安侯确之勇，常置左右，确曲意承合，使景不疑。时邵陵王纶在郢州，潜遣入呼之，确曰：“景轻佻，一夫力耳。我欲手刃之，尚恨未得其便。卿还语家主，匆以吾为念。”一日，景游钟山，确与偕行，见一飞鸟，景命射之，一发乌落。又一鸟飞来，确弯弓持满，欲射景，箭将发而弦忽断。景觉其异，因叱曰：“汝何反？”确曰：“我欲杀反者，而天不助我，命也。”景遂杀之。　　时东吴皆有兵守，景遣于子悦、侯子鉴等东略吴郡，所将兵甚少。新城戍主戴僧遇，有精兵五千人，说太守袁君正曰：“贼今乏食，台中所得，不支一旬。若闭关拒守，立可饿死。愿公勿附于贼。”无如郡人皆恤身家，恐不能胜，而资产被掠，争劝君正迎降。君正于是具牛酒，出郊以迎子悦。子悦执之，而掠夺财物子女，东人大悔恨。沈浚避难东归，与吴兴太守张嵊，合谋拒景。<br><br>　　时吴兴兵力寡弱，嵊又书生，不闲军旅，或劝嵊效袁君正，以郡迎降。嵊叹曰：“袁氏世济忠贞，不意君正一日隳之，吾岂不知吴郡既殁，吴兴势难久全？但以身许国，有死无二耳。”及子鉴军至，嵊率众与战，败还府，整朝服坐堂上，贼至不动。子鉴执送建康，景嘉其守节，欲活之。嵊曰：“吾参任专城，朝廷倾危，不能匡复，今日速死为幸。”景犹欲存其一子，师曰：“我一门已在鬼录，不就尔虏求生。”景怒，尽杀之。并杀沈浚。又贼将宋子仙攻钱塘，戴僧遇降之，遂乘胜至会稽。<br><br>　　时会稽胜兵数万，粮仗山积，东人征候景残虐，咸欲拒之。而刺史南郡王大连，朝夕酣饮，不恤士卒，军事悉委司马留异。异隐与贼通，遂以众降。大连被执，送之建康，犹醉不之知。帝闻之，引帷自蔽，掩袂而泣。于是三吴尽没于景。　　景志益骄，下令采选吴中淑女，收入府中，有容貌出众者，教之歌舞，以资声色之乐。贼党有言溧阳公主之美者，景即人宫，逼而见之。时溧阳年十四，芳姿弱质，果有沉鱼落雁之容。<br><br>　　景一见，不胜惊喜，回顾左右曰：“我初以正德之女为美，今观公主之色，正德女不足数矣。”因向溧阳曰：“公主深宫寂寞，此间无可快意，不如随吾回宫，共享荣华，与公主偕老何如？”溧阳羞惭满面，低声应曰：“承大王不弃，妻之顾也。”景大悦，遂购小舆，载之以归。是夕，召集群臣，大排筵宴，以庆新婚。酒阑之后，与公主携手入房，共效于飞之乐。可怜娇花嫩蕊，狼藉于跛奴之手。帝闻之，封景为附马，景益喜。三月三日，景清帝楔宴于乐游苑，畅饮连日，还宫后，景与公主，共据御床，南面并坐，文武群臣，列坐待宴。越日，又请驾幸西州，帝御素荤，侍卫寥寥，景甲士数千，翼卫左右。帝闻丝竹之音，凄然泣下。酒半酣，景起舞，亦请帝起舞，帝亦为之盘折。宴罢，帝携景手曰：“我念丞相。”景曰：“臣亦念陛下，且臣得尚公主，则与陛下为至亲。陛下苟无异志，臣亦宁有变心？请与陛下设誓可乎？”帝从之，因与帝登重云殿，礼佛为誓云：“自今君臣，两无猜贰，共保始终。”盖景饮娱公主意，故与帝盟也。<br><br>　　当是时，江南连年旱蝗，江、扬犹甚，百姓流亡，相与采草根、木叶、菱芡而食，死者蔽野。富贵之家，衣罗绮，怀金玉，俯伏床帷而死。千里绝烟，人迹罕见，白骨成聚，如邱陇焉。而景残酷益甚，立大碓于石头城，有犯法者，辄捣杀之。常戒诸将曰：“破栅平城，当尽杀之，使天下知我威名。”故诸将每战，专以焚掠为事，斩刈人如草芥，以资戏笑。又禁人偶语，犯者刑及外族。为其将帅者，悉称行台。来降附者，悉称开府。其亲寄隆重者，日左右厢公。勇力兼人者，曰库直都督。今且按下不表。　　再说湘东王绎，字世诚，高祖第七子也。初高祖梦一眇目僧，执香炉至殿前，口称托生皇宫，径往内走。高祖梦觉，而后宫适报皇子生，名之曰绎。少患眼疾，遂盲一目。高祖忆前所梦，弥加宠爱。及长，好学不倦，博极群书，高祖常问曰：“孙策在江东立业，年有几？”对曰：“十七。”高祖曰：“正是汝年。”遂封湘东王，出为荆州刺史。其在荆州，军书行檄，文章诗赋，点毫立就，常曰：“我韬于文字，愧于武夫。”人以为确论，性好矫饰，多猜忌，有胜己者，必加毁害。忌刘之遴才学，使人鸩之，如此甚众。妃徐氏，有美色，嗜酒好淫，性又酷妒，见无宠之妾，便交杯接坐。才觉有娠者，即手加刀刃。以王眇一目，每知王将至，必为半面妆以俟，王见，则大怒而出。王好读书，卷籍繁多，每不自执卷，令左右更番代执，昼夜无间。以故左右出人无忌，妃择其美者，常与之淫。<br><br>　　有季江者，美姿容，尤为妃爱。季江每叹曰：“植直狗虽老犹能猎，萧溧阳马虽老犹骏，徐娘虽老犹尚多情。”又有贺徽者，年少面貌美，妃常往普贤寺礼佛，遇之心动，即令寺尼招之入内，遂与之私。意甚谦，书白角枕为诗，互相赠答。后事露，绎欲杀之，以其生世子方等，不忍，乃尽杀其所私者，而幽之后宫。更作《荡妇秋思赋》以刺之，其词曰：　　荡予之别十年，倡妇之居自怜。登楼一望惟见，远树含烟平原如此，不知道路几千？天与水兮相逼，山与云兮共色。山则苍苍入汉，水则涓涓不测。谁复堪见鸟飞，悲鸣只翼？秋何月而不清，月何秋而不明。况乃倡楼荡妇，对此伤情。于时露萎庭蕙，霜封阶砌，坐视带长，转看腰细。重以秋水文波，秋云似罗。日黯黯而将暮，风骚骚而渡河。姜怨回文之锦，君悲出塞之歌。相思相望，路远如何？鬓飘蓬而渐乱，心怀愁而转叹。愁索翠眉敛，啼多红粉漫。已矣哉！秋风起兮秋叶飞，春花落兮春日晖。春日迟迟犹可至，容子行行终不归。<br><br>　　世子方等见之，知为其母作也，且惭且惧。原来方等有俊才，善骑射。台城被围，绎停军郢州，独遣方等率步骑一万，援健康，每战亲犯矢石，以死节自任。及宫城陷，绎还荆州，方等亦收兵还，甚得众和。湘东始叹其能，修筑城栅，以备不虞。既成，楼雉相望，周遮七十余里。湘东见之大悦。然方等以母故，恒郁郁不乐。尝著论以见志云：<br><br>　　人生处世，如白驹过隙耳。一壶之酒，足以养性；一箪之食，足以恰形。生在蓬篙，死葬沟壑。瓦棺石槨，何以异兹。<br><br>　　吾尝梦为鱼，因化为鸟。当其梦也，何乐如之。及其觉也，何忧及之。良由吾之不及鱼鸟者远矣。举手动触，摇足恐堕，若使吾终得与鱼鸟同游，则去人间如脱屣耳。　　又尝谓所亲曰：“吾岂爱生，但恐死不获所耳。”今且按下慢讲。　　且说其时贼据建业，凶势滔天。然方收集三吴，未遑经营江北，故京师虽破，外镇犹强。荆州则湘东王绎，襄阳则岳阳王詧，湘州则河东王誉，信州则桂阳王慥，益州则武陵王纪，而鄱阳镇合肥，邵陵据郢州，唯荆州地居形胜，兵力最强，特推为督府，各受节制。而湘东疑忌宗室，每与诸王不睦。　　先是太清三年，河东王誉移镇湘州，前刺史张缵，恃其才望，轻誉少年，迎侯有阙。誉怒，颇陵蹙之。缵恐为所害，轻舟夜遁。与湘东有旧，欲因之以杀誉兄弟，乃奔江陵，求昵于绎。恰值桂阳王将还信州，欲谒督府，停军以待。缵因说绎曰“河东、岳阳，共谋不逞，欲袭荆州，桂阳留此，欲应誉、詧”湘东信之。遂杀慥。诸王由是不服。其后督粮于湘州，誉怒曰：“各自军府，何忽隶人？”使者三返，誉竞不与。绎怒欲伐之。世子方等请行，绎乃给兵三千，使之往讨。誉出兵拒之战于麻溪，方等匹马陷阵而死，湘东闻之怒曰：“河东敢杀吾子，此仇必报。”乃命大将鲍泉，率骑一万进讨。王僧辩起竟陵之众助之，刻日就道。僧辩因竟陵部下未尽至，欲俟众集，然后行，求缓日期。绎疑僧辩观望，按剑厉声曰：“卿惮行拒命，欲同贼耶？今唯有死耳。”因斫僧辩，中其髀，闷绝倒地久之方苏，即下于狱。泉在旁，震怖不敢言，僧辩母闻之，徒行至官，流涕人谢，自陈无训，伏地求免。绎意解，赐以良药故得不死。泉独将兵击湘州。但未识湘州果得胜否，且听下回分解。<br><br>　　侯景反复小人，而又机变诡谲，其归染而畔，明者早已知之。梁武以天挺之姿，壮时何等英迈，乃老而昏愦，但知妄佞佛，不惜民生，至呼“荷荷”而殂，哀哉！简文为景所制，悲笑由人，真是虽生犹死。设诸镇兄弟，合力同心，以诛侯景，何愁不克？乃湘东心情猜忌，小人乘此播弄，弟兄叔侄，互相残杀，以致一败涂地，可恨可怜，当为千秋炯戒。