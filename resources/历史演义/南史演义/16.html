　　话说体范自以大众攻新亭，而别遣文豪、黑骡直捣建康。文豪大破台军于皂荚桥，时王道隆将羽林兵在朱雀门内，急召刘勔来助。励至朱雀门南，命撤桁以折南军之势。道隆怒曰：“贼至但当急击，奈何撤桁示弱？”勔亦愤，遂度桁南，亲自搏战。哪知战阵方合，被黑骡一骑冲来，斩于马下。兵士散乱，道隆不能支，亦弃众走，黑骡追杀之。黄门郎王蕴负重伤，踣于御沟之侧，或扶之以免。于是中外大震，白下、石头之众皆溃。张永、沈怀明逃还宫中，争传新亭亦陷。孙千龄开承明门出降，太后执帝手泣曰：“天下败矣。”先是月犯右执法，太白犯上将，或劝刘勔避职。勔曰：“吾执心行己，无愧幽明，若灾眚必至，避岂得免？”又勔晚年，颇慕高尚，立园宅，名为东山，遗落世务，罢遣部曲。道成曾谓之曰：“将军受顾命，辅幼主，当此艰难之日，而深尚从容，废省羽翼，一朝事至，悔可追乎？”勔不从，而果败死。<br><br>　　话分两头。道成与休范拒战，自晡达旦，矢石不息。其夜大雨，鼓角不复相闻，将士积日不得寝食，军中马夜惊，城内乱走。道成秉烛危坐，厉声呼叱，如是者数四，乃定。明日复战，外势愈盛，众皆失色。道成曰：“贼虽多而乱，寻当破矣。”其时麾下有勇将两员：一姓黄，名回。一姓张，名敬儿。敬儿南阳人，少便弓马，有胆气，好射猛兽，发无不中，素无赖，家贫，佣于城东吴泰家。泰有爱婢，敬儿与之通，事发，泰欲杀之，逃于空棺中，以盖加上，乃免。后得志，诬泰通袁顗为边，明帝杀泰，籍其家，僮役财货，敬儿皆有之。先所通婢，即以为妾。初敬儿母，卧于田中，梦犬子有角，舐其阴处，遂有孕而生敬儿，故初名狗儿。明帝嫌其名鄙俚，改为敬儿。时从道成守新亭，与黄回共立城上，望见体范白服乘肩舆，以数十人自卫，登城南观战，敬儿谓四曰：“彼可诈而取也。”回曰：“卿可取之，我誓不杀诸王。”敬儿以白道成，道成曰：“卿能办此，当以本州相赏。”敬儿乃与回并出城南放仗走，大呼称降。体范喜，召至舆前。黄回阳致密意，休范信之，置二人于左右，命进酒。饮至半酣，笑呼道成名曰：“尔腹心已溃，何可乃尔？”回见休范无备，目敬儿，敬儿遂夺体范防身刀，斩休范首，左右皆惊走。敬儿提头谩骂，与回奔归新亭。道成得首，便差队主陈灵宝持送建康。灵宝行至中道，恰逢西兵阻路，弃首于水，挺身到京，唱云已平，而无以为验。众莫之信，体范将士亦不知之，进战愈力。俄而其众知休范已死，稍欲退散，文豪厉声曰：“我独不能定天下乎！”因诈称休范已杀道成据新亭矣，士民惶惑，乘夜诣新亭垒，投刺者以千数，道成皆焚之。登北城谓曰：“刘休范昨已就戮，尸在南冈下，身是萧平南，诸君谛视之。名刺皆已焚，卿等勿怀忧惧也。”众皆愕然而散。道成知台军屡败，急遣陈显达、张敬儿将兵自石头济淮，从承明门入卫宫省，于是台军之气亦振，大破贼众，遂斩丁文豪、杜黑骡于宣阳门，余皆窜走。斯时道成在军，见大势已宁，亦即整旅还都，百姓缘道聚观，皆曰：“全社稷者此公也。”及入朝，拜为中领军、衮州刺史，留卫京师，与袁粲、褚渊、刘秉更日入值，号为四贵，今且按下。<br><br>　　却说苍梧王之为太子也，年六岁，始就学，而惰业嬉戏，师不能禁。好缘漆帐竿，去地丈余，久之乃下。年渐长，喜怒益乖，左右有失旨者，辄手加扑打，蓬首跣足，蹲踞于地，以此为常，明帝屡敕陈太妃痛捶之。及即位，内畏太后，外惮诸大臣，犹未敢纵逸。自加元服，变态百出，好出外游行，太妃每乘青犊车，随路检摄，其后渐自放恣，大妃亦不能禁。始出宫，犹整仪卫，俄而弃车骑，率左右数人，或出郊野，或入市尘，或往营署，与嬖人解僧智、张五儿等，恒相驰逐。夜开承明门以出，夕去晨返，晨出暮归，从者并执戈矛，路逢行人男女及犬马牛驴，随手刺死，无一免者。民间优惧，商贩皆息，门户昼闭，行人道绝。至针椎凿锯之徒，不离左右。尝以铁椎椎人阴囊，囊破裂。左右见之，有敛眉闭目者，苍梧大怒，今此人袒胛正立，以矛刺之，洞胛而过。大内耀灵殿，本明帝临政之所，养驴数十头于内。己所乘马，养于御床侧。又知己非帝子，为李道儿所生，每出入去来，常自号“李将军”。京营有女子，年十五六，性痴憨，驾至不避，从旁嘻笑，苍梧便入其屋，不避左右，与之苟合。女亦全不愧惧，任其所为，遂大悦。自是往来无间，人谓之路嫔嫱妃。又性极好杀，一日不杀人，则惨惨不乐。殿省忧惶，食息不保。阮佃夫惧蹈不测，谋候其驾出游，称太后令，闭城门，执而废之，立安成王准。事觉，收佃夫诛死，寸斩其家属。或有告朝臣杜幼文、沈勃、孙超亦与佃夫同谋，遂帅卫士自掩三家，刳解脔割，婴孩不免。时沈勃后丧在庐，左右未至，帝挥刀独前，勃知不免，手搏其耳，唾骂之曰：“汝罪逾桀纣，屠戮无日，恨吾不获见之。”遂死。会端午，太后赐帝毛扇，怒其不华，令太医煮药，欲鸩太后。左右止之曰：“若行此事，陛下便应作不孝子，岂复得出人狡狯？”帝曰：“汝语大有理。”乃止。凡诸鄙事，过目则能，锻炼金银，裁衣作帽，莫不精绝。未尝吹箎，执管便韵。自造露车一乘，其上施篷，乘以出入，其捷如飞，羽仪追之不及。又各虑祸，不敢追寻，唯整部伍，别在一处瞻望。尝直入领军府，天时盛热，道成解衣袒腹昼卧堂中，见帝至，仓皇起立，帝指曰：“好大腹。”遂命立于室内，画其腹为的，持弓引满射之。道成敛手曰：“老臣无罪。”左右王天恩曰：“领军腹大，是佳射堋。一箭便死，后无复射，不如以骲箭射之。”帝乃更以骲箭射，正中其脐，投弓大笑曰：“此手何如？”又尝自磨刀曰：“明日杀萧道成。”陈太妃骂之曰：“萧道成有功于国，若害之，谁复为汝尽力？”乃止。道成忧惧，密与袁粲、褚渊谋曰：“幼主所为如此，不推吾等不免，社稷亦不可保，不先废之，后悔奚及。”粲曰：“主上幼年，微过易改。伊、霍之事，非季世所行。纵使功成，亦终无全地。”渊默然，功曹纪僧直言于道成曰：“今朝廷猖狂，人不自保，天下之望，不在袁、褚，公岂得坐受夷灭？”道成然之，寄书萧赜，令为之备。<br><br>　　却说赜字宣远，道成长子也，方生之夕，母陈氏梦有龙据屋上，故又字龙儿。即齐世祖武皇帝也。初为寻阳郡赣邑令，值晋安王反，赜不从，被执下狱，众皆散。门客桓康骁勇多力，装筐篮为担，一头坐了夫人裴氏，一头坐了两位公子，挑之以逃，匿深山中。继与萧欣祖会集旧伴四十余人，袭破郡城，救之出狱。及郡兵来追，桓康拒后力战，手斩其将，追兵乃退。及晋安既平，朝廷征赜入京，拜为尚书库部郎，至是为晋熙王长史，行郢州事。道成欲使以郢州兵为援，故报之。道成又欲出奔广陵起兵，使人密告冀州刺史刘善明，东海太守垣荣祖。荣祖字华先，少好武，骑射绝伦，尤善弹，尝登西楼，见鸿鹄翔于云中，谓左右曰：“吾当生取之。”弹其两翅，毛尽脱，鹄坠地，养其毛复长，纵之飞去，其妙如此。与刘善明，皆道成腹心也。善明报以书曰：“宋氏将亡，愚智共知，公神武高世，唯当静以待之，因机奋发，功业自定，不可远去根本，自贻后悔。”荣祖亦报曰：“领府去台百步，公走人岂不知，若单骑轻行，广陵人闭门不受，公欲何之？公今动足下床，恐即有叩台门者，大事去矣。”道成虽得二人言，尚怀犹豫，纪僧真曰：“二人之言是也，主上虽无道，国家累世之基，犹为安固。公百口北渡，必不得俱。纵得广陵城，天子居深宫，施号令，目公为逆，何以避之？此非万全之计也。况今幼主出入无常，每好单行道路，于此立计，易以成功，外州起兵，鲜有克捷。”道成乃止。<br><br>　　有王敬则者，临淮人，少贫贱，母为女巫，常谓人云：“敬则生时，胞衣紫色，应得鸣鼓角。”人笑之曰：“汝子得为人吹角可矣。”性倜傥不羁，好刀剑，尝与既阳县吏斗，谓曰：“我若得为既阳令，当鞭汝小吏背。”吏唾其面日：“汝得既阳县，我亦得司徒公矣。”平时善拍张，以勇力补刀戟卫士。前废帝常使敬则跳刀，高出白虎幢五六尺，跳罢，仍抚髀拍张，儇捷异常。后补既阳令，昔日斗吏亡叛，勒令出见，曰：“我得既阳令，汝何时得司徒公耶？”其人叩头谢罪，敬则曰：“尔亦壮士，吾不汝责也。”至是为越骑校尉，见帝无道，欲自结于道成。夜着青衣，扶匐路侧，听察帝之往来。复阴结内廷杨万年、陈奉伯等为内援，专伺得间，即便行事。<br><br>　　是时苍梧荒淫益甚，每往来寺院中。城西有青园庵，乃女尼所居，房宇深远，徒众数十。一日，帝突至其处，群尼仓皇跪接，帝视之曰：“是皆秃耳。”见一幼尼尚未剃发，貌颇娟好，问之曰：“尔在此何欲？”对曰：“欲修行耳。”帝笑日：“恐所欲不在是。”便携之入室，裸而淫之。又令左右择尼中年少者遍淫之，问日：“此举何如？”左右曰：“此举是陛下大功德。”遂大笑而散。又有一道人，名昙度，素无赖，与之亲善。一夜，行至领军府前，左右曰：“一府皆眠，帝何不缘墙而入，杀其一家？’”帝曰：“我今夕欲与一处作耍，无暇为此，宜待明夕。”遂去。明日，乘露车与左右向台冈赌跳，仍往青园尼庵留连半日，晚至新安寺偷狗，就昙度道人煮之，坐地而饮，酣醉如泥。左右扶之还宫，寝于仁寿殿内。有杨玉夫者，常得帝意，出入必与偕，至是忽憎之，见辄切齿，骂日：“明日当杀此子，取肝肺，和狗肉食。”是夜为七月七日，临睡吩咐玉夫曰：“汝于庭中伺织女度河，见即报我，不见则杀汝。”玉夫大惧，乃与杨万年、陈奉伯伺帝熟寝，潜取帝防身刀刎之，时年十五。<br><br>　　先是帝出入无时，省内诸阁，夜皆不闭，群下畏相逢值，莫敢出走，宿卫并逃避，内外莫相禁摄，故帝虽被弑，无一觉者。乃令陈奉伯袖其首，依常行法，开承明门出，遇王敬则于外朝，遂以首付之，使报道成。敬则驰诣领军府，叩门大呼曰：“大事已定，领军速即入朝。”道成犹虑苍梧诳之，不敢开门，敬则耸身墙上，投其首以示道成。道成洗视之，果帝首，大喜。便戎服乘马而出，偕敬则入宫。至承明门，诈称贺还。敬则恐内人观见，以刀环塞门孔处，呼门甚急。门吏开门迎之，只道帝归，俱伏地震慑，不敢仰视。道成入殿，殿中惊骇，既而闻苍梧已死，咸称万岁。<br><br>　　及旦，道成整宿卫出立殿庭槐树下，以太后令召袁粲、褚渊、刘秉入朝会议，三人既至，闻帝已被弑，皆惊愕不敢发言。道成谓秉曰：“此使君家事，何以断之？”秉未答。道成须髯尽张，目光如电，秉惧曰：“尚书众事，可以见付。军旅处分，一委领军。”道成又让袁粲，粲亦不敢当。王敬则拔白刃，在殿前跳跃曰：“天下事皆应关萧公，敢有开一言者，血染敬则刃。”手取白纱帽加道成首，令即位，曰：“今日谁敢复动，事须及热。”道成正色呵之曰：“卿都不自解。”粲欲有言，敬则叱之，遂不出口。褚渊曰：“非萧公无以了此。”手取事状授道成。道成曰：“相与不肯，我安得辞。”乃下议立安成王为帝，作太后令曰：<br><br>　　昱以家嗣登皇统，庶其体识曰宏，社稷有寄。岂意穷凶极悖，日月滋甚。加以大马是狎，鹰隼是爱，单骑远郊，独宿深野，趋步阛阓，酣歌垆肆，淫人子女，掠人财物，手挥矛铤，躬行刳斮。自昔辛、癸，爰及幽、厉，方于之此，未譬万分。民怨既深，神怒已积，七庙阽危，四海褫气。废昏立明，前代令范，况乃灭义反道，天人所弃者哉！故密令萧领军潜运明略，幽显协规，普天同泰。骠骑大将军安成王准，体自太宗，地隆亲茂，皇历攸归，宜光奉祖宗，临享万国，便依旧典，以时奉行。<br><br>　　于是备法驾，诣东府，迎安成王准即皇帝位，时年十一，是为顺帝。降封昱为苍梧王，葬之郊坛西，自是军国大事，皆听道成处分。封杨玉夫等二十五人为侯。<br><br>　　先是刘秉初退朝，其从弟刘韫迎而问之曰：“今日之事，当归兄否？”秉曰：“吾等已让领军矣。”韫拊膺叹曰：“兄肉中讵有血耶？今年族矣。”秉默然。然犹谓尚书一官，万机根本，以宗室居之，则天下庶可无变。既而道成当国，布置心膂，与夺自专。褚渊素相凭附，秉与袁粲，阁手仰成矣。<br><br>　　却说袁粲，字景倩，陈郡阳夏人，早丧父，祖母哀其孤幼，名之曰“愍孙”。少好学，有清才，不以权势为重。平素每有朝命，常固辞，逼切不得已，方就职。至是知道成有不臣之志，阴欲图之，诏使出镇石头，即时受命。又荆州刺史沈攸之在明帝时，与道成同直殿省，深相亲善。道成有女，攸之娶为子妇。　　其在荆．州，有言其反者，道成力保其不反，攸之深以为感。及苍梧遇弑，道成遣其长子元琰，以苍梧刳斮之具示之，攸之知道成将篡位，大怒，谓左右曰：“吾宁王陵死，不为贾充生。”然犹未暇举兵，乃上表称庆。时张敬儿为雍州刺史，素与攸之、司马刘攘兵善，疑攸之有异，密以问攘兵。攘兵无所言，寄敬儿马灯一只以示意，敬儿乃密为之备。攸之有素书十数行，常藏于裲裆角，云是明帝与己约誓，不忍坐视国亡。其妾崔氏谏曰：“官年已老，那不为百口计？”攸之指辆裆角示之。又会集诸将云：“顷太后使至，赐我以烛，剖之得太后手令，云社稷之事，一以委公。吾不可负太后命，抚危定倾，愿与诸君任之。”众皆应命，乃遗道成书曰：<br><br>　　少帝昏狂，宜与诸公密谋商议，其白太后，下令废之。奈何交结左右，亲行弑逆？乃至积日不殡，流虫在户，凡在臣下，谁不惋骇。又移易朝旧，布置亲党，宫阁管钥，悉关家人。吾不知子孟、孔明之遗训固如此乎？足下既有贼宋之心，吾宁敢无包胥之节耶？　　书去，即建牙勒兵。盖攸之素蓄士马，资用充积，甲士十万，铁骑三千，兵势甚盛。乃遣辅国将军孙同为前锋，余军相继东下。道成闻其兵起，即自入守朝堂，命其子萧嶷代镇东府，萧映出镇京口，内外戒严。以右卫将军黄回为郢州刺史，督军讨之。<br><br>　　先是道成以世子赜为晋熙王燮长史，修治器械，以防他变。<br><br>　　及征燮为扬州，以赜为右卫将军，与燮俱下，命柳世隆行郢州事。赜将行，谓世隆曰：“攸之一旦为变，焚夏口舟舰，沿流而东，不可制也。若得攸之留攻郢城，君守于内，我攻于外，破之以矣。”世隆领命。及攸之起兵，赜方行至湓口，欲敛兵守之。众将皆劝倍道趋建康，赜曰：“湓口地居中流，密迩畿甸，若留屯湓口，内卫朝廷，外援夏口，保据形胜，控制西南。今日至此，天所使也。”或疑城小难固，赜曰：“苟众心齐一，江山皆城隍也，何患城小？”乃送晋熙王归郑州，而己则留镇湓口，遣使密报道成。道成闻之喜曰：“真吾子也。”乃以赜为西讨都督。　　话分两头，湘州刺史王蕴，遭母丧罢归，路过巴陵，与攸之深相结，还至京师，乃与袁粲、刘秉、刘韫谋诛道成，而黄回、孙昙权、卜伯兴等皆通谋。当是时，刘韫为领军将军，入直门下省，卜伯兴为直阁，黄回出屯新亭。粲等定计，矫太后令，使韫与伯兴率宿卫兵，攻道成于朝堂。黄回等为外应，刘秉等并赴石头。谋既定，将以合褚渊。众谓渊与道成素善，不可告，粲曰：“渊与彼虽善，岂容大作同异？今若不告，事定便应除之。”乃以谋告渊。渊即告道成。道成闻之，乃使薛渊往石头，阳为助粲，阴实防之。薛渊涕泣拜辞，道成曰：“卿近在石头，日夕去来，何悲之甚？”对曰：“不审公能保袁公共为一家否？今往与之同，则负公，不同则立受祸，何得不悲？”道成曰：“所以遣卿者，正谓能尽临事之宜，使我无西顾忧耳，但当努力，无复多言。”道成既遣薛渊防外，又恐内变难制，乃以王敬则为直阁，与卜伯兴共总禁旅，戒之曰：“有变先杀伯兴、刘韫。”敬则领命而去。<br><br>　　是时粲与诸人，本期壬申之夜，内外并发，而刘秉框扰不知所为，才及晡后，即束行装，啜羹泻胸上，手振不自禁。日未暗，载妇女尽室奔石头，部曲数百，赫奕满道。既至见粲。粲惊曰：“何事遽来？今败矣！”秉曰：“得见公，万死无憾。”孙昙权闻之，亦奔石头，乃大露。道成密使人告敬则，时阁门已闭，敬则欲开阁出，卜伯兴严兵为备，敬则乃锯所止屋壁得出，至中书省率禁兵收韫。韫已戒严，列烛自照，见敬则猝至，惊起迎之曰：“兄何夜顾？”敬则呵之曰：“小子哪敢作贼？”韫惶急，走抱敬则。敬则拳殴其颊，仆地，乃杀之。伯兴仓皇出，敬则亦迎而杀之。王蕴闻刘韫死，叹曰：“事不成矣。”狼狈率部曲数百，向石头。薛渊据门射之，蕴谓粲已败，即散走，道成又遣其将戴僧静率数百人向石头，自仓门入，与薛渊并力攻粲。孙昙权御之，殊死战，杀台军百人。僧静乃分兵攻府西门，纵火焚之。粲与秉在城东门，见火起，秉不顾粲，即逾城走。粲亦下城欲还府，谓其子最曰：“本知一木不能止大厦之崩，但以名义至重，不忍负耳。”僧静乘暗独进，来杀袁粲。最在粲后，觉有追逐声，急以身卫父，僧静直前斫之，最仆地。粲谓最曰：“我不失忠臣，汝不失孝子，亦何害？”遂父子俱死，百姓哀之，为之谣曰：“可怜石头城，宁为袁粲死，不作褚渊生。”但未识粲死之后，宋事作何结局，且听下回分解。<br><br>　　刘昱本李道儿子，既窃位，无恶不作。至偷鸡盗狗，丑滥已极，千古以来，无此样子。禽兽犹知有母，县以羽扇不华，至欲弑母，禽兽不如。为杨玉夫所杀，盖已晚矣。道成始而忧祸，继则羽翼已成，不得歇手，亦是骑虎之势。沈攸之一心辅国，不以姻戚交好，稍动其心，事虽不成，可谓忠臣。褚渊受顾命之日，贰心已见，真反复小人。谣曰：“宁为袁粲死，不作褚渊生。”