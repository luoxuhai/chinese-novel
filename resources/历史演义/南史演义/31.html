　　话说岳阳王詧，闻武陵被杀，诸子皆饿死狱中，叹曰：“高祖子孙尽矣，唯我尚在，彼岂能容我乎？”因乞援于魏，而身自入朝。告丞相泰国：“荆州所恃，不过僧辩、霸先，今镇守南方，精兵猛将，皆隶其麾下，国内空虚。且绎自僭号以来，性更猜忌，专行杀戮，人心不附。大国若遣一旅之众，直指江陵，仆率襄阳步骑会之则反掌可克。大国可以拓土开疆，仆亦得纾己难，唯公鉴之。”泰犹未许，乃遣使聘梁，以觇虚实。会齐亦有使至，帝接魏使，不及齐使，且请据旧图，定疆境，辞颇不逊。使归告泰，泰曰：“古人有言，天之所弃，谁能兴之，其萧绎之谓乎！”乃遣常山公于谨、中山公宇文护、大将军杨忠，将兵五万入寇。临发，泰问谨曰：“为萧绎之计若何？<br><br>　　”谨曰：“耀兵汉、沔，席卷渡江，直据丹阳，上策也；移郭内民居，退保子城，峻其陴堞，以待援军，中策也；苦难于移动，据守罗郭，下策也。”泰曰：“揣绎定出何策？”谨曰：“下策。”泰曰：“何故？”谨曰：“萧氏保据江东，绵历数纪，属中原多故，未逞外略。又以我有齐氏之患，必力不能分。<br><br>　　且绎懦而无谋，多疑少断，愚民难与虑始，皆恋邑居。所以知其定出下策。”泰曰：“善。”<br><br>　　却说武宁太守宗均，闻魏师动，飞报入朝。帝召群臣议之。<br><br>　　胡僧佑、黄罗汉皆曰：“二国通好，未有嫌隙，必无此理。”乃复遣传中王深使魏。琛至石梵，未见魏军，驰书报黄罗汉曰：“吾至石梵，境上帖然，前言皆儿戏耳。”散骑郎庾季才言于帝曰：“去年八月丙申，月犯中星，今月丙戍，赤气干北斗。心为大王，丙主楚分，臣恐建子之月，有大兵入江陵。陛下直留重臣镇江陵，整旆还都，以避其难。假令魏虏侵蹙，止失荆、湘，在于社稷，犹得无虑。无贪目前之安，而上违天意也。”帝素晓天文，亦知楚地有灾，叹曰：“祸福在天，避之何益？”丙寅，忽报魏军至樊邓，岳阳王率师助之，帝始大惧。命内外戒严，征王僧辩为大都督、荆州刺史，又征王琳于广州，使引兵入援。<br><br>　　先是琳本兵家子，其姊妹皆入王宫。琳少传帝左右，有勇略，帝以为将。能倾身下士，所得赏赐，不以入家，麾下万人，多江、淮群盗。从王僧辩平侯景，功居第一。帝使镇湘州，既而疑其部众强盛，又得众心，欲使居远，乃迁为广州刺史。琳私谓主书李膺曰：“琳小人也，蒙官家拔擢至此。今天下未定，迁琳岭南，如有不虞，安得琳力？穷揆官意，不过疑琳。琳分望有限，岂与官家争为帝乎？卿日在帝侧，何不一言于上，以琳为雍州刺史，镇武宁。琳自放兵作田，为国御捍。”膺然其言而弗敢启。至是帝闻魏师将至，乃征琳为湘州刺史。<br><br>　　陆法和朝夕登郢州城楼，北望而叹，乃引兵入汉口，将赴江陵。帝以郢州重地，不可无兵把守，乃使人止之曰：“此处自能破贼，但镇郢州，不须动也。”法和还州，垩其城门，着衰绖，坐苇席终日，乃脱之。十一月甲戌，帝大阅于津阳门外，步骑交集，行阵方列，忽大风暴雨，从北而来，旗幡皆折，军士不能存立，遂乘轻辇还宫，群臣皆冒雨各散。是夜，帝登凤凰阁，徒倚叹息曰：“客星人翼轸，今必败矣。”连呼“奈何”者三，嫔御皆泣。癸未，魏军济汉，宇文护率精骑五千，先据江津以断东路，进拔武宁，执太守宗均。是日，帝自乘马出城，行栅插木，周围六十余里，以胡僧佑都督城东诸军事，尚书张绾为之副。王褒都督城西诸军事，侍郎元景亮为之副，王公以下，各有所守。命太子巡行城楼，今居人助运木石。其时魏军去江陵四十里，将到栅下。帝集群臣议出兵，忽报栅内失火，急令救之，已延烧数千余家，焚城楼二十五所。帝乃自巡城上，临所焚楼处望之，但见魏师济江，千帆翔集，乘风直进，舟行如驶，叹曰：“长江天险，彼稳渡中流若此耶？”四顾欷歔。是夜遂止宫外，宿民家，裂帛为书，趣王僧辩曰：“吾忍死待公，可以至矣。”于谨进兵城下，筑长围守之，由是中外信命始绝。胡僧佑请出荡长围，帝许之，乃引精骑三千，开门出击。于谨伏兵营内，俟其至，弓弩并发，军不得进。杨忠从旁横击之，大败走还。帝益惧，集群臣于长沙寺问计。朱买臣按剑进曰：“今日惟斩宗凛、黄罗汉，可以谢天下。”帝曰：“曩实吾意，宗、黄何罪？”二人退人众中。<br><br>　　却说王琳闻诏，昼夜进军行至长沙，前有敌兵阻路，乃遣长史裴政，从间道赴江陵报信。政至百里洲，为魏人所获。岳阳王呼而谓之曰：“我武皇帝之孙也，不可为尔君乎？若从我计，贵及子孙；如曰不然，腰领分矣。”政诡曰：“唯命。”詧锁之至城下，使谓曰：“王僧辩闻荆州被围，已自为帝。王琳孤弱，不复能至，城中人无与俱死。”政不从，反告城上曰：“援兵大至，各思自勉。吾以间使被执，情愿碎身报国，不敢附逆。”监者击其口，政曰：“吾头可断，吾口不可改。”詧命杀之，参军蔡大业趋前曰：“此民望也，杀之则荆州不可下矣。”乃释之。<br><br>　　时征兵四方，皆未至。魏人百道攻城，飞矢雨集。城中负户而汲，蒙盾而行。胡僧佑亲尝矢石，昼夜督战，鼓励将土，众咸致死，所向摧殄，城不至破。俄而僧佑中流矢死，内外大骇。魏乘人心恐惧，悉众急攻，遂破东门而入。帝率太子群臣退保金城，叹曰：“今欲救死，不得不屈膝于魏矣。”乃使汝南王大封、晋熙王大圆，诣魏军，请于于谨曰：“大国若念旧好，肯延梁氏一线，情愿称臣纳贡，长为附庸之邦。望敛军威，勿迫人于险。”于谨不许，二王大哭而返。<br><br>　　时东南虽破，城北请将犹致死苦战，日瞑闻城陷，乃弃甲散。帝入东阁竹殿，舍人高善宝侍侧，命取古今图书十四万卷，焚之于前，将自赴火，善宝抱止之。乃以宝剑击柱曰：“文武之道，今夜尽矣。”谢答仁、朱买臣进曰：“城中兵众犹强，乘间夺围而出，贼必惊。因而薄之，可度江就任约。”帝素不便走马，曰：“事必无成，只增辱耳。”答仁请自护以行，谓必得脱。王褒私语帝曰：“答仁侯景之党，岂足可信？成彼之勋，不如降也。”答仁又请守子城，收兵可得五千人。帝然之，即授城中大都督，既而召王褒谋之，褒又以为不可。答仁屡请不许，大恸呕血而去。<br><br>　　于谨扎营于子城口，索太子为质，帝使王褒送之，褒至周营，匍匐乞怜。谨予以褒善书，给之纸笔，褒书于后曰：“柱国常山公家奴王褒。”识者鄙之。<br><br>　　斯时外围益急，群臣相继出降，帝左右渐散，遂去羽仪法物，白马索衣出东门，抽剑击阖曰：“萧世诚一至此乎？”魏军见帝出，相率奔至马前，牵其辔以行。至白马寺北，夺其所乘骏马，以管马代之。遣长壮军人，手扼其背以行。逢于谨于道，军人牵使帝拜，不胜屈辱。俄而岳阳王至，使铁骑拥之入营，囚于乌帽之下，面数之曰：“桂阳无辜见杀，河东阖门受诛。武陵既败，斩首舟中，诸子啖臂，饿死狱底，汝心何忍？而戕贼诸王若此，向者人为汝食，今亦为人噬耶？”命左右食以草具，以困辱之。至夕，于谨遣人使帝为书召王僧辫。帝不可，使者逼之曰：“王至今日，岂得自由？”帝曰：“我既不自由，僧辩亦不由我。”或问何意焚书，帝曰：“读书万卷，犹有今日，不焚何待？”詧既囚帝，请于谨曰：“绎杀人多矣，愿绝其命，以慰冤魂。”谨即使詧监刑，遂以土囊陨之，殓以蒲席，束以白茅，葬之于津阳门外。并杀太子无良，及始安王大略、桂阳王大成等。盖帝性残忍，且惩高祖宽纵之弊，故为政尚严。城方围时，狱中尚有死囚数千，有司释之，以充战士。　　帝不许，悉令詧杀之，事未成而城陷，故其死也，人莫之惜。后人有诗讥之曰：<br><br>　　摧残骨肉疾如仇，半壁江山要独收。　　剩有岳阳心未服，统兵百万下荆州。<br><br>　　且说魏既诛帝，尽俘王公以下，悉收府库珍宝，宫妃采女，送之长安。群臣降者，亦归关中授职。乃立詧为梁主，取其雍州旧封，资以荆州之地，延袤三百里，居江陵东城。魏将王悦，将兵居西城，外示助詧备御，内实防之。又选百姓男女数万口为奴婢，分赏三军，驱归长安。小弱者皆杀之。得免者三百余家，而人马所践及冻死者什之二三，由是荆人不胜其毒，而皆归咎于詧。<br><br>　　先是詧将尹德毅说詧曰：“魏虏贪婪，肆其残忍，杀掠士民，不可胜纪。江东之人，涂炭至此，咸谓殿下为之。殿下既杀人父兄，孤人子弟，人尽仇也，谁与为国？今魏之精锐尽萃于此，若殿下为设享会，请于谨等为欢，预伏壮士，因而毙之，分命诸将，掩其营垒，大歼群丑，俾无遗类，收江陵百姓，抚而安之，文武群僚，随材铨授。魏人慑息，未敢送死，王僧辩之徒，折简可致。然后朝服济江，入践皇极，晷刻之间，大功可立。古人云：“天与不取，反受其咎。’愿陛下恢宏远略，勿怀匹夫之行。”詧曰：“此策固善，然魏人待我厚，未可背德。若如卿计，人将不食我余！”既而合城长幼被虏，又失襄阳，詧乃叹曰：“悔不用尹德毅之言。”魏师既还，詧乃即皇帝位于江陵，改元大定。追尊昭明太子为昭明皇帝，尊其母龚氏为皇太后，立子岿为皇太子。赏刑制度并同王者。唯上表于魏则称臣，奉其正朔。至于官爵，仍依梁氏之旧。以蔡大宝为传中仆射，王操为五兵尚书。大宝严整有智，雅达政事，文辞赡远，梁主推心任之，以为谋主，比之诸葛武侯。操亦亚之。故能外睦强邻，内抚遗庶。今且按下不表。<br><br>　　却说僧辩初闻江陵被围，乃命霸先移镇扬州，使侯琚、程灵先等为前军，杜僧明、吴明彻等为后军，亲自入援。未至而荆州陷，欲救无及。及闻元帝凶问，退守姑孰。以书寄霸先曰<br><br>　　国家新破，故主云亡，朝元六尺之孤，野乏半年之积。人心渐散，宗社将倾，不有所奉，何以立国？意唯于宗室中选立贤明，以主梁祀，庶三吴旧业，借以相延，万里长江，不至失守。然立君谅有同心，临事尚期协力，愿展分阃之才，以济同舟之急。<br><br>　　霸先见书，痛哭报僧辩云：<br><br>　　身为人臣，不能救主于危，万死奚赎。足下既怀殉国之忠仆何敢昧捐躯之报？兴灭继绝，在斯时矣。定倾扶危，是所望焉。今孝元令子，尚有晋安，父死子继，允协天人。倘足下奉以为主，则社稷幸甚。<br><br>　　时晋安工方智为江州刺史，于是僧辩从霸先之言，率群臣连名上表，迎归建康，即皇帝位，时年十三。以僧辩为骠骑大将军，都督中外诸军事，霸先为征西大将军，镇京口如故。当是时，齐乘梁乱，侵伐频仍，大江以外，遍地烽烟。僧辩、霸先御内靖外，不遑朝夕。一日，忽报齐清河王岳进兵临江，郢州刺史陆法和以州降之，因随岳归邺，独留齐将慕容俨戍郢州僧辩曰：“郢与江州为唇齿，失都是无江矣。”因遣侯琚率兵攻之，俨坚守不下。<br><br>　　且说贞阳侯渊明，留齐有年，求归不得。今闻江南大乱，朝无其主，借此可为归计。乃乘间请于齐主曰：“岳阳附魏，魏得据有荆、襄。今建康孤危，必至尽为魏有。陛下何不放巨归国，以主梁祀。世为附庸，奉齐正朔，则梁之卿士，皆为陛下陪臣；梁之山河，皆为陛下属国，又有存亡继绝之名，而坐收天下之半，臣若留此，不过亡国一俘，于齐何益？”齐主召群臣谋之，皆以为便，乃使上党王涣，将兵一万，送渊明归国涣请益兵，齐王曰：“汝何怯也？”涣曰：“是行也，不大集兵力以慑之，僧辩之徒，未可说而下也。”乃发兵五万配之，进临江口，征鼓之声，震惊百里。使殿中尚书邢子才，驰传诣建康，与僧辩书曰：<br><br>　　嗣主冲藐，未堪负荷。彼贞阳侯武帝犹子，长沙后代，以年以望，堪保金陵。故置为梁主，纳于尔国，卿宜部分舟舰，迎接新主，并心一力，善建良图。倘或不然，大兵百万已次江口，星驰电发，立至建康，主臣同烬，玉石俱焚。成败在即，惟卿自择。<br><br>　　僧辩不从，下令戒严，饬内外诸郡，各集兵马，以拒齐师。<br><br>　　贞阳亦与僧辩书，求请迎纳，僧辩复书拒之曰：<br><br>　　嗣主体自宸极，受于文祖，如明公不忘故国，缓服入朝，同奖王室，伊、吕之任，匪公而谁？倘意在自帝，不敢闻命。　　齐以僧辩不服，长驱进兵，破谯郡，攻东关，所向无前。将军裴之横率兵御之，大战于关下。之横阵亡，全军皆覆。归者争言齐师之盛，前后莫测多少，刻日将至关下。僧辩大惧，自量力不能拒，乃出屯姑孰，决意改图，遣使奉启于渊明，定君臣之礼。继使尚书周宏正，至齐军奉迎，乞以晋安王为太子。<br><br>　　渊明许之。敕取卫士三千，僧辩只给散卒千人，备龙舟法驾迎之。渊明乃与齐师盟于江北，誓为藩臣，不敢背德。盟毕，自采石济江，于是梁车南渡，齐师北返。僧辩拥挥中流，尚恐齐藏祸心，不敢径归国，就西岸。齐侍中裴英起护送渊明入朝，会僧辩于江宁，谓自：“今而后非敌国而一家矣。”僧辩劳之。　　癸卯，渊明入建康，望朱雀门而哭，道迎者以哭对。丙午，即皇帝位，以晋安王为皇太子，王僧辩为大司马，陈霸先为侍中。　　诏解郢州之围，送慕容俨归国，齐亦以城在江外难守，割以还梁。自是举朝相庆，独霸先不悦。　　先是霸先与僧辩共灭侯景，情好甚笃。僧辩居石头城，霸先在京口，彼此推心相待。及僧辩欲纳渊明，霸先遣使苦争之，往返数次，僧辩不从。霸先私谓所亲曰：“武帝子孙甚多，唯孝元能复仇雪耻，其子何罪，而忽废之？吾与王公，并受托孤之任，而王公一日改图，外依戎狄，援立非次，其志欲何为乎？”乃密有相图之意。具袍数千领，及锦彩金银，为赏赐之具。事未发，有告齐师大举入寇者，僧辩遣其记室江旴告霸先，使为之备。霸先因留江旴于京口，托言举兵御齐，实袭僧辩。谋既定，召部将侯安都、周文盲、徐度、杜棱告之。稜有难色，霸先惧泄其谋，以手巾绞稜，闷绝于地，因闭之别室。部分将士，分赐金帛。以侄昙朗镇京口，使徐度、侯安都率水军趋石头。临发，霸先控马未进，安都怒且惧，追骂霸先曰：“今日作贼，事势已成，生死决于须臾，在后欲何所望？若败俱死，后其得免砍头耶？”霸先曰：“安都嗔我。”乃急进。<br><br>　　安都至石头城北，弃舟登岸，城墙北接冈阜，不甚危峻，地皆荒僻，无兵防守。安都被甲，带长兵，军人捧之，投于女垣内。众随而入，不数步，即僧辩署后，墙亦单，一跃而进，逢人即杀之，遂及僧辩卧室。霸先亦自南门入。僧辩方起视事，外白有兵，问曰：“兵何来。”语未竟，兵自内出。僧辩离座遽走，出遇其子頠，呼曰：“霸先反矣！”僧辩遑迫，遂与頠率左右数十人，苦战于听事前。斯时外兵益集，左右死伤略尽，力不敌，走登南门楼，拜访乞哀。霸先曰：“速下就缚，不然我焚楼矣。”军士将纵火，僧辩父子遂下。霸先执之，谓曰：“我有何辜，公欲与齐师赐讨？且身为大将。何无备若此？”僧辩曰：“委公北门，何为无备？且汝欲杀我，乃谓我欲杀汝耶？”是夜，锁其父子于别室，皆缢杀之。乃列僧辩罪状，布告中外，且曰：“斧钺所加，唯僧辩一门。其余亲党，一无所问。”贞阳遂逊帝位，出就外邸。百僚奉晋安复位，大赦改元，以渊明为司徒，封建安公，加霸先尚书令，都督中外诸军事，大权一归霸先。人谓霸先之杀僧辩，全为国事起见，不知致二人参商者，尚有一段隐情在内。说也话长，且听下文分讲。<br><br>　　岳阳投魏，皆因湘东残灭宗支，欲借以免祸，且复仇也。乃引魏入境，直犹倒戈而授之柄，虽叩首称臣，庸得自由。贞阳既投于齐，闻梁乱而欲觊大位，亦是引狼居屋，况并不能久安其位，祸由自取。王僧辩始与霸先设立晋安，慷慨伏义，旅以贞阳倚齐争立，又复首鼠多端，宜霸先力争之也。争之不听，因而杀之，迎立晋阳，大权得握，以至骑虎难下，有不得不受命之势，殆亦天启之者耶？