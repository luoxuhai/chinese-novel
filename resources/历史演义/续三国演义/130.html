

<p> 　　话说王敦起兵东下，惟恐甘卓等议其后，不敢即进，驻军芜湖，使人邀卓同起。见其不从，心中患之，又遣参事乐道融再往卓处说之。道融乃晋帝所差行人，被敦强留，思念其横，每怀不平。至南梁，见甘卓，乃反说之曰：“王敦使某来邀使君共讨刘隗、刁协，其意实不在此，欲图大耳。且敦，臣也。晋主，君也。今擅兵犯阙，不道甚矣。而君乃国之元老，夙受厚禄，若从其悖，则是生为逆臣，死为浊鬼，枉著盛名矣。”卓恐道融是假试之言，乃应之曰：“君在大将军麾下，岂不知其威乎？吾今限兹域中，若还异彼，必受其咎矣。”道融曰：“鬼神不测者，机也。何不伪许应命，整兵励将，径趋武昌，可不战而下矣。”卓又曰：“将寡兵微，恐非其敌。王含有桓宣之智勇，胡云易下也？”道融曰：“桓宣非邪佞辈也，故不从敦下建康。使君有周思远，只手能起三百斤铁锚之重；徐璁乃吴丞相徐盛之孙，潘矩亦吴将潘璋子孙，皆累世将门之种，冠军之将万人敌也。敦贼惧此数人，故再三邀合使君者，正为此耳，焉用虑为？”卓曰：“君能用心王室，仆岂不听命乎？”遂决意起义，使人驰檄数敦逆状，帅兵五万，亲袭武昌，以翼畿甸。又遣从事夏霁往广州告会陶侃，共讨叛逆。侃见卓书恳邀勤王，亦遣大将高宝、参军孔坦率兵二万，出武昌助卓。王含听得湘广襄阳三处合兵欲攻武昌，乃使人驾飞航报知王敦。敦大惊，急与谋士等议曰：“吾今出军至此，未能前达建业，先为甘卓、陶侃、司马承所袭。若武昌有失，进退无倚，岂不危乎？”钱凤建言曰：“此谋皆司马承所起。可速遣魏义提兵三万，先取湘州，擒斩司马承，据守长沙，则广兵又不能北下，甘卓势孤，亦无能为矣。”敦大悦，乃命魏义分兵转攻长沙，自与钱凤将兵十七万，将吕猗、邓岳为左右，东下建康，以周抚为前锋将军。抚乃周访之子，有万夫之勇，杜曾剧寇一战而惧。但寡文欠谋，不能继父之志。父死，被王敦遣弟来守，以恩惠结好周抚，赚其终制然后再得袭职，抚乃倚依王敦，至是甘为之将佐，甚愧于访公矣，惜哉，惜哉！<br><br>
　　且说西赵主刘曜探知祖逖已死，王敦反叛，引兵东下，乃与姜发、游子远等议曰：“朕向约合石赵王东绊祖逖，欲伐李矩，不期桃豹战败，反被祖逖北逐，占据雍丘，以是我兵亦止。今祖约代任，王敦又为乱，晋兵不暇北顾。可以出师征伐李矩那厮，报复仇恨，再取洛阳矣。”姜发曰：“矩虽死守河内，不附二赵，不过尽忠于晋，未尝妄有侵夺吾地。洛阳附彼，只为我等窎远，救顾不暇，被兵革所逼，而请其救耳，情犹可原。今仇地土酋杨难敌窃据二世，自负险固。前见陛下掳晋君，又破司马保，枭胡崧，降陈安，彼则称附。今见我久不征伐逞兵，彼又复叛，侵掠无已，长安西南一带民不胜其苦。宜先使人责问招安，宁靖西土，再行东向方可。”游子远曰：“播酋无赖，强则附，弱则侵，每无信行，不怀德而畏威者。今当遣将提兵前去，从招则招，不从则征之，德威并行，方可服彼。”赵主然之，命大将鲁凭、刘咸、翟楷、石琮等将兵三万，径望播川而进。杨难敌见说赵兵来伐，即率土兵蛮将出拒。两军相遇于途，各排阵势。难敌出马，谓鲁凭曰：“我居边地，并不曾有人来犯，贡奉方物由吾心愿，汝今到此讨战，是犹飞蛾投火，自寻焚烧矣！”鲁凭曰：“我赵皇帝为汝反复不常，负主掠民，无信无德，故命我等前来责你。好好归款守法，勿害百姓，以免剿戮。”难敌曰：“剿戮剿戮，只教你反受耻辱！”鲁凭怒曰：“山蛮鼠贼，敢于大将之前妄言乱道耶！”挺枪直取难敌，难敌轮刀砍住。二人狠战上五十馀合，鲁凭枪法渐乱。翟楷看见，舞叉出助。杨家蛮将生铁丁，身不挂甲，足不穿履，手持铁棒，骑无鞍马赶出，望翟楷劈头就打。楷亟接战，未及十合，鲁凭被难敌杀退，回马而走。翟楷心乱，被生铁丁一棒打落其叉，楷慌拍马逃走。得石琮、刘咸奋敌一阵，凭、楷得脱。杨难敌驱众竞进，赵兵大败，退走五十馀里，折兵五七千，乃遣飞马上长安请救退寇。近臣奏知赵主，赵主大怒曰：“播酋小寇，若此无礼，今敢抗敌杀败大军！朕当亲征，尽剿其类，方消此恨！”姜发曰：“割鸡焉用牛刀？不劳圣驾远出，今陇右公陈安有精兵十馀万，且有不臣之心，何不调他征讨杨酋，待其两互相仇并杀，任彼胜败。岂非一举两得之计乎？”赵主然之，差官赍敕拜陈安为平难大将军，发兵征剿杨难敌，许并其地。陈安见诏命其兼取播州，即便点兵五万，带首将赵罕、赵募、张明、宋亭等望仇池而进。杨难敌又听报陈安引兵犯界，乃亦引胜赵之兵，出境迎敌。两边排阵打话，陈安左手把一柄六尺长刀，右手挟一把长杆方天画戟，有大将四员，参军杨伯友、姜冲儿两边摆着。鼓声响处，杨难敌出马，左右列数员粗蛮猛汉，尽皆赤发黄眉，赤脚裸肘，身穿皮甲，各跨驺马。难敌以大刀指安高叫曰：“陈安逆徒，我与你何仇，自到此间来讨烦恼则甚？”陈安曰：“你既称臣奉贡于赵主，则当恪守臣礼，何该作乱害民，拒敌官兵？今特前来剿你，尚敢诋语也？”难敌听言，恃勇杀出。陈安挟戟接战。两下里人无住手，马不停蹄，恶战上四十馀合，未分胜败。杨伯友、姜冲儿双马赶出相助，杨家将生铁丁、黄毛松各挥铁棒来斗，赵募、张明、刘烈等一齐俱进。难敌抵挡不住，大败而走。陈安等随后急赶。难敌入仇池不迭，走进播州城，闭门不出。陈安围住攻打十日，不能得下，乃下令曰：“汝等紧困此城，莫容贼走。待吾将兵径取仇池，倾其巢穴，然后再来破擒此贼。”难敌心慌，与众商议保救根本之策。有弟杨为曰：“今陈安兵盛得势，兼其骁勇，焉能得出？被困在此，战必不胜，降则受害。不若遣人偷出，再往长安见赵主，言愿守藩职，再不扰民，永远奉贡，听受调遣。赵主见前番战败，思难剿我，必然信允，诏陈安等回兵去矣。”敌即具降表，使杨为偷出城，冲往长安，星夜而进。为至长安，献上表章。赵主宣群臣议其可否，姜发曰：“仇池地方边鄙，得之难守。彼既倾心，须当受之。不过要使百姓得安耳。若欲攻彼，恐挨日延月，伤我兵士，且难保必胜。古人以不战屈人为上，正此谓也。”赵主曜从之，乃受其降，召杨为赐赏，封难敌为武都王，以安边民。下诏令陈安、鲁凭等班师回镇。陈安见诏，乃谓众将曰：“我初起兵来，只指望凡平杨酋，使武都尽归于我。今难敌又去称臣降附，得守旧境，我又空为刘赵费力。欲待不奉诏命，又恐身不得宁，汝等以为何如？”赵募曰：“若再攻城，则是逆旨，难敌必然哀告赵主求解，反致不美矣。且吾亦为赵之所忌，姑宜顺之，但索杨酋犒劳三军，然后退回，又作道理。”陈安从之，使人入城去问难敌，难敌只得出牛马猪羊千馀，布帛绒褐各二千，银五千两，以饷陈军。陈安受之，收兵转陇西而去。刘曜因有疾，忘其封赏。陈安见百日无语颁赐，乃出怨言曰：“鲁凭等战败，兵律又不加罪。是我用尽心力，杨酋计穷，乃始称臣归款。吾功不行毫赏，反赐难敌为武都王。若此赏罚不公，焉为人主？”谋士张明曰：“吾有一计，今但扬兵，诈为入觐贺平杨难敌之喜，交上印绶，并讨封赏。若赵主不疑，我将大兵扎于城外，明公引精兵五千，以勇将四五员扮杂于内，一进其门，即便杀起，放火烧着。他仓卒焉能为备？竟入朝中，劫出刘曜，李傕、郭汜之事成矣。那时任吾行移，何望彼封一职乎？”陈安曰：“不探虎穴，焉得虎子？参谋之计是也。”于是尽提军马，即日望长安而进。先遣人奉表入朝，言：“臣安幸托天灭收平剧寇。前因小疾，未获朝贺。今得疾瘳，特将兵马叩阙称寿，聊以奉扬陛下天威，使邻国少知畏惧。乞降鸿恩赐赏，以旌入南之勤，他日好令出门来用。”表至，刘赵主以安率职，议遣该部迎之入城，加封受赏。姜发、刘岳二人知陈安之谋，乃诤言曰：“陛下以为陈安真来朝贺也，即便听之？吾知其乃不见诏去慰劳，来索封赏也。设不谨防，精兵十馀万毕集城下，一时变起，陛下其将何以御之？昔日石勒朝王浚之事，今日复见于长安矣。”赵主听姜发所言，大惊，骇曰：“若此，何以待之？”游子远曰：“机怕识破。可亟遣人前去止住其兵，言有小疾，不须朝见。宜回守上邽，听颁封赏，勿使秦陇有失。陈安见吾阻遏，以为朝中有人，自然退去矣。”赵主大悦，差飞使前往阻住安军，言有疾、封赏等因。陈安见计不成，知朝臣多谋智，心中失望，乃复与诸将佐议曰：“今吾本欲出其不意，袭取长安，擒拿刘赵。谁想计谋不售，汝等再有何议？”赵募曰：“此计不成，已成猜忌。我兵今有十万馀众，皇与帝自当为之，何用看人头面，俯首低眉，甘为仆隶，听人使役乎？”陈安曰：“所言虽是，然则以一上邽陇西之地，欲自称大，岂不妄乎？”张明曰：“要谋自立，一面西通氐羌主休屠王石武，一面以兵收取下郡，开拓地土，事业何有不成乎？自古为伯王者，几个能有现成之业，皆由小以致大者也。”陈安听言甚悦，乃命姜冲儿、赵罕、刘烈等循讨下县、长安近郡诸处，差杨伯友西通石武。边疆守臣被侵，迭连具奏上长安求救。赵主刘曜见之大惊，慌集姜发、姜飞、刘岳、刘贡、呼延实等议之。刘岳曰：“陈安之反，未见真实。今石勒遣石生侵寇潼关，风声甚急，未可轻动大兵。陈安之事，可令一大臣亲至界外，问其何故而反，可化则自无妨，可安即当安之。俟石兵退后，又作区处。”赵主依议，乃命大将鲁凭、刘咸、石琮同太尉呼延实引兵一万，径至上邽界外，勘问陈安反状。实等至其境，乃遣人去见陈安，言：“圣上有旨，今陇右公既服杨寇，有大功于朝，何为听信细人之言，以弃前勋？”陈安见使臣至，乃与众将议曰：“今赵主差太尉呼延实来责反状，何以回答？且姜、杨、刘、赵诸将经略下县未回，若与相忤，必致加兵，恐难为敌。”张明曰：“此亦易也，可将计就计，把兵马整起，于瞿谷口扎一大营，设座席于内隘处，使赵募、宋亭、陈建、辛源分四处埋伏。只道是姜冲儿背行掳掠，昨知其情，已曾擒矣。今请太尉、大将军面鞫口词，以见吾之忠心。待其来至，一鼓而执鲁凭、呼延实，下次无人敢再来惹我矣。”陈安大喜，命四将引兵二万伏于瞿谷深处，自与张明、张选扎营，设宴于谷口。遣人奉下马拜见之礼，再上禀状。呼延实看毕受札，乃对使者曰：“据陇右公自陈之词，既是姜冲儿坏法，以陷公于叛逆，可斩首送来，并捉其党伙，待吾带上长安见主便是，何须又要审问？”使曰：“陇右公也曾要斩小贼，众副将曰：‘若即杀之，太尉爷不知真假，只道是掩饰是非。’以此要请大驾降临，面同勘其词，好回圣上耳。”实曰：“既然如此，明日我来拜谒陈公领教，汝可回话。”使出，鲁凭曰：“贼智莫测，未可深信，岂宜轻许就见？设若他是真心，何不送至我营来审？”实曰：“陈安不过上邽一郡，敢有妄想？今来伏罪，何有不真？休得怀疑，使人不安。”鲁凭、石琮终是疑虑，不言而退。次日，陈安遣人来催，言：“陈将军等候老爷，望赐早降。”呼延实乃命鲁凭将兵马一齐俱至瞿谷。石琮曰：“兵马只在此间，待吾等整理以备不然。”实曰：“还是同去的是，一则可以防身，二则可以使他人惊惧。留则安心虑吾等见罪，或有变矣。”竟令俱往。至营将近，只见陈安挂甲戎装，空身素手，与一班儒服之人立于道旁等候。石琮曰：“趁此一到，将安等诸人拿下，可断长安之祸矣。”实曰：“不可，彼有十万人马，岂无准备？今以至诚接我，我等亦当以礼待他，方是绥来之道。”琮乃只得听命。实至营前下马，安送上帐，率众参毕，禀请更衣献茶。实见其恭敬，悦而允之。安转入后，忽然间炮声冲天而起，鲁凭等慌忙上马，陈兵四下杀至，东有赵募，南有宋亭，西有陈建，北有辛源，将赵兵一万围于中间。呼延实不防有变，手无战具，只抢得兵士之枪抵战。鲁凭奋勇来救，又被张明、陈安驱大队人马从营后突出，势不可当。赵兵死者过半，大败逃命。呼延实为辛源、陈建截住，枪不堪战，遂被所擒。张明、宋亭追赶鲁凭至石口，河不能渡，陈兵逼近。凭怒恨杀转，张明、宋亭俱不能当，退走里许，又遇张选、赵募合至。石琮、刘咸得过河。鲁凭枪槊宋亭落马，张明喝令射之，陈兵箭发如雨，凭马被伤倒地，亦为所执。刘咸、石琮只有三百馀人跟随得脱，走回长安，奏知赵主。赵曜大怒曰：“反贼如此无状，朕当亲帅六军，剿灭那贼，方消气恨。”石琮曰：“臣于途中听得贼已结连休屠王石武，故此作反，恐未易剿也。”姜发曰：“吾亦知其必有此事。可亟先去说结石武，乘机反戈，袭取梁州，破其巢穴，然后合攻上邽。事定之后，以梁州为酬功之资。若得相从，则陈安易平矣。”赵主曰：“然则何人可使石武？”姜发曰：“非老臣自去，不能使之反从也。”赵主即命姜存忠西说石武，一边整顿军马，以大将平先为平寇招讨大将军。平先乃乌氐人，有排山之力，幼年为盗，众莫能敌，人称赛展雄。姜发解官归寓上党，平先知其多金帛，欲劫之。姜飞拒住，发乃以正言说之，先服善弃邪归正，与发共寓。闻靳准乱汉，发叹恨，平先复纠伙侣集壮士五千，劝发共上平阳靖难。见事定，同入长安见赵主，赵主授为横冲都尉。至是拜为先锋，以呼延实之子呼延瑜为左将军、刘呼为右将军，关心、姜飞为后阵，石琮、刘咸为引驾，起兵十五万，进征陈安。以刘岳、翟楷、李华春、游光远等辅太子刘熙监国，镇守长安。游子远劝帝宜伺姜发回话进兵。姜发至氐羌，求见休屠王石武。石武因陈安使杨伯友约合反赵，共分咸阳，正在计议未决，忽报赵国行人太宰亲来谒王。石武乃使人迎入，以宾礼相接。因谓姜发曰：“今陈安以为赵主横暴轻慢，来令我国共取长安，我思两难不决。太宰公来得正好，其将何以教我？”发曰：“何为两难？”武曰：“吾若不从彼，又恐连壤之地先受其害；从彼，又涉逆助反背大国耳。”发曰：“大王以为赵主与陈安孰盛？且陈安见利忘义，先受司马保重恩，一言不快，叛保降成。成授以梁州刺史，少不惬心，又反成投赵。今我赵待之以元勋，封之以上公，请得名职，便思作乱。王若从之，不久必为其掳矣。请自详焉。”石武思之半晌，乃曰：“公言是也。愿听尊教。”发曰：“既从过论，何不乘机陈安出兵攻围南安，大王以兵马径袭上邽，夺其诸邑，功成则上邽为王有，即功不成，诸邑已自属于王矣。”石武从之，拜送姜发回长安，即起人马，进袭上邽。赵广宁元年，曜将征陈安，忽染小疾，兵马逗遛。陈安以为赵主知其势盛，未即加兵，遂并平襄诸县，乃自称持节大都督，僭称梁王，以赵募为左相，张明为右相，弟陈集为太尉，族弟陈建为太保，其下杨、姜、刘、宋、辛、张诸人，皆称梁、陇、秦、雍四州大总管将军。出师先取南安，南安守将刘龙不敢战敌，闭城坚守，遣人入朝求救。赵主命刘贡、吕中伯将兵三万，连夜进援南安。二将至界，见陈安兵盛，乃掎角为势，使人约催石武一同夹攻。武见约，即将兵来会。陈安探知两路救至，乃解围而去。又听得赵兵粮草皆在泾阳界外，欲移兵袭之。使人往探的实，回报护粮将军呼延瑜、翟楷、石琮等兵卫甚严，赵主病重，一时未进。安喜，与众议曰：“既是如此，且回上邽，待刘曜死，乘隙而起，可下长安矣。”于是还镇，取呼延实问曰：“今孤有雄兵数十万，尽得秦陇，且赵王病重将危，公可辅孤共取富贵，不亦美乎？”实叱曰：“吾乃汉氏大臣，岂事狗鼠之辈？”陈安曰：“事在人为。赵王死，则关陕之中无出孤右者矣，当与足下共成大事，岂可拘拘于胡赵哉？吾亦大晋将军，何忝于彼？”实曰：“汝荷人蒙寇，处于不义之地，侥幸至此，辄便冒罔。前背南阳王晋帝，今叛成主、赵主，天人共怒，神鬼咸嗔，吾忧汝不久枭首上邽，何谓大事可成？汝必害吾，可悬吾首于上邽东门，以观大兵之入也！”安大怒，乃杀实，又取鲁凭，谓曰：“孤欲拜公为大将，还肯从否？”凭曰：“汝害太尉，吾恨不能杀汝狗辈，以嚼其肉骨后死乎！陈安逆贼，汝之斩首，亦只在早晚，但吾被害，弗获亲看耳！”安怒，亦斩之。史官有评曰：<br><br>
　　生逢乱世，人习凶顽。弱则归附，强则自王。陈安不谅，群党依狂。反复逞乱，诡惑元良。概亦不久，悉为凶亡。
 </p>
