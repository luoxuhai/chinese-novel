

<p> 
　　汉赵天王刘曜驻跸赤壁，见石勒送法物并乔泰至，心中大怒，立命斩首，催兵进剿靳准。游子远谏曰：“不可妄杀使者。今除泰一人，于彼何损，于我何益？又不能报复仇耻，反起贼人畏惧，愿立死守之心。此是石世龙尊我之美意，张孟孙为汉之忠谋。彼不知陛下所主，只道不合准贼奉结于彼，故辱彼也。不若亦免其死，以好言安慰，使其诱准迎接大驾入朝正位，岂非不战而能屈人之策乎？”刘永明大喜，即从其议，命放乔泰入见，问曰：“卿等皆汉氏旧臣，何乃与准同谋，坏了我家宗嗣阴冢，是甚缘故？”乔泰叩首流血，把前后事从头饰辞遮掩一番。曜有怒色，子远以目视赵王曰：“乔将军纵有忠心，靳公倚仗王亲势大，一二人亦难阻其奸计，不用罪他。”曜亦曰：“吾固知乔卿非不忠之人，少帝乱伦坏政，杀母后，逆忠言，朕实闻之的矣。非但靳王亲见怒，朕亦恶彼之甚。但以关中事冗，弗获入朝面正其罪耳。今丞相既除昏庸兽子，功过相等，亦不为罪。”次日，私款乔泰，密谓之曰：“若非丞相先事而动，朕何能一时至此大位？若丞相早迎大驾临朝，朕愿倚之为柱石，授之以大政，其他细事，一切勿论也。但闻暗臣王沉与毛勤、孟汉擅掘坟寝一事，丞相当自治其罪。汝可速回密言之，勿得有泄。”乔泰允许辞出，径至平阳，把赵王之言备细说了一遍。靳准大喜曰：“赵王所言是真心也。若刘灿百年不死，他亦只是赵王，何能便至此等地位？今不以仇恨为心，果有帝王之度量。”惟靳术、靳明知曜之计，必不肯休，此乃诱我之言，力劝靳准不可被赚迎曜。靳准信之，遂立意不降。靳康年幼，昏庸无智，听兄此议，不知秘藏，次日出点兵马防备御敌，众将士曰：“丞相既欲迎赵王之驾，恪守臣职，何又还思拒敌？”靳康曰：“事还未定。吾兄等以为得罪深重，恐赵王是哄诱之说，必无相容之理，以此不允。汝等宜操练伺候。”乔泰、秦琏密与京营左右大将军王腾、马冲议曰：“吾等经事先帝，皆汉良臣。今靳贼谋乱，使我辈陷于不忠，致得重罪。故主此议，庶免杀戮。今彼复又反悔，使吾作失信之人。且三处大兵不日到此，焉能为敌？吾四人可与同死荒丘，以作万世骂名乎？”腾曰：“公言是也。靳准尽灭刘氏，大兵一到，必然龆龀不留，忠佞难分皂白。我等何不请卜康成来，一同就此杀入，诛戮逆党，去归赵王，岂不可以将功折罪乎？”众曰：“事不宜迟，使其有备。”马冲飞往后营寻卜泰来至，泰遂忻然当先，率众杀入内去。靳术、靳明正与毛勤、丘麻在堂议事，皆是无甲无械者。听得喊声，不知何故，慌忙起身，众兵逼近。毛、丘二人抢得侍卫短刀，将门拒住。怎当王、卜、马、乔皆惯战之将，被王腾一刀砍死毛勤，丘麻欲走，亦为卜泰所杀。孟汉、方实自外领兵五千杀入。马冲、卜泰、乔泰、乔永齐声大叫曰：“众兵可用心拒战，死生只在顷刻，进退须看吾等。”四将冒刃冲出，孟汉心慌，被马冲一刀砍断左手，众遂披靡，方实为乔泰所擒，于是进内捉住靳准。靳术喝曰：“汝等将佐，何得如斯无礼？”乔泰曰：“皆是此贼为孽，尚敢罔言，谁人动手，碎砍此贼，以偿大将刘畅之命！”兵士听言，刀枪竞至，乱搠而死。卜泰命将五人首级枭取，以待解报赵王。靳准见众无容，乃哀告曰：“少帝氵㸒虐，众人杀之，何得罪我？”乔泰曰：“汝昔本是卖酒小人，得汉主抬举至此，富贵无比。不思感主之恩，报汉之德，而乃怀奸作逆，弑君戮后，掘墓毁棺，灭其宗党，狠毒过于狼虎，尚言无罪？”众曰：“押去赵王军前明正典刑，又何必与之论讲？”泰曰：“不可。老贼佞舌如枪，若将重罪坐与我等，此举皆无功矣。不如取首级去献为稳。”王腾曰：“乱臣贼子，人人得而诛之，何待赵王！”乃一刀砍倒于地，马冲枭了首级，乔泰亲自引兵二千，函六人首级，往赤壁行宫报功而去。王、马、卜、秦四人权留靳明为主，捉王沉、郭猗二人剐之取首，另差赵王亲人妃兄卜泰捧玉玺六颗，奉书再往赵王军中求赦，存靳氏之祀。靳明既降赵王，恐石勒兵来攻打，遣人以刘曜准降之事明去告白，使其回军。石勒见使至说知，当面大怒曰：“我们咫尺在此，却不投降，乃远远去赤壁垒求赦，事虽一体，是欺我也！”使曰：“因前乔泰送法物至此，国公不纳，故此所行。”石勒曰：“日前来此见我，以书称愿附庸，是欲与吾同列，何可容之？本当斩汝正罪，且恕汝命，速回平阳，叫靳明自绑来见。否则打城捉出，碎尸万段！”使命得免，抱头而走。勒即提兵将平阳围住攻打。靳明大惧，乃谓乔永曰：“汝兄去见赵王未回，今被攻围甚急，汝可偷出城门去告赵王，求其来救，以保各家老小。”永受命，至夜挨门而出，单骑奔往赤壁求救赵王。赵王曜问于游子远曰：“石世龙攻围平阳，靳明来此求救，我若从请，是助逆矣。且彼为我效力报仇，事将焉处？”子远曰：“不妨。可将计就计，遣人持兵万馀，进屯近郊，使乔永入城，教靳明带领家眷宗党走出，至吾军中投顺，带你上长安去，免被所害。明必信而来奔，则少帝之仇，可以明正典刑矣。岂不亦善乎？石勒问时，我只道是相助攻城，是彼惧罪自愿投网也。”赵王听计大喜，乃谓乔永曰：“吾遣刘雅将军为帅，郑雄为前锋，引兵一万去救他们。石勒兵将强猛，若见救至，必然尽力攻打，反恐不美。且将人马扎于界上，你到城内，密叫靳明收拾库藏家眷，弃城且奔刘将军。护他到此，同至长安，方可免难。”乔永领旨，回平阳报知靳明。明问于马冲，冲曰：“石兵已攻甚急，汝若又欲恋此不去，违忤王旨，彼兵亦至，死无葬身矣。可即从之。”明乃与弟靳康暗集精兵一万、宗党亲属等五千，至晚开西阳门魆夜偷出，走投刘雅军中而去。次早，石兵复围城攻打，守兵等见靳明与王、马、卜、秦、乔等诸将俱逃，遂开城门，迎接石勒大军入内，百姓皆拜迎于道。石勒径进殿陛，下令安抚民庶，考察准党冲罪。正欲遣人追赶靳明，只见皇叔大将军刘雅有使命至，言：“昨日提兵至界，欲共国公攻城，捉拿靳明问罪，岂知贼携家眷北逃，刘将军追去擒他，望国公入安百姓，葬诸冤骸。”石勒闻报罢赶。次日，与众观看宫殿，共论曰：“世事纷更，俨似春花秋叶。吾思忆日前在此起兵，争夺先锋之事，犹如倏忽一般。到斯际，吾等尚皆未老，顷刻顿成虚废，诚可哀哉！诚可伤哉！”言讫，不觉潸然下泪，张宾、黄命、徐光、程遐等诸旧臣尽皆大哭。宾曰：“靳贼发毁诸陵，骸骨暴露，耳不忍闻，宜先收葬，以尽我等故旧之情可也。”勒曰：“刘氏何辜，乃至若是？即欲寻殓，恐难觅矣。”黄命曰：“日前吾兄已皆亲往收拾，谅有可验。待吾去同他到此问之，便知分晓。”正议未了，黄臣老将已自进城，扶节上殿。张宾、徐光看见，下阶迎接，石勒逊上见礼，各叙间阔。宾问：“先帝并诸王骸骨，老将军果为收否？”臣曰：“是老夫不忍，自同亲人逐一收拾，掩于浅土，以待将军等克贼之后，一同葬祭，以全君臣大义。”勒乃一一备棺，以绵帛裹而安于旧陵，遣官致祭，修茔齐整，商议去留之事，张宾曰：“今平阳残毁，乃汉帝营建，陡遭大肆，尽戮子孙，怨气深重，未宜居之。吾知刘永明亦不都此，且回襄国，相而行之可也。”石勒依允，即委黄臣为平阳府尹，黄命为掌军都督，副将十员，兵马五万，镇守其地。使王修、王乐为使，将治陵安葬，并欲留黄臣兄弟镇守之事，驰书献捷于赵王。赵王在赤壁垒，正待差人打听平阳消息，只见刘雅带领靳明等回到。曜命宣入，即欲夷其族以雪仇恨。游子远曰：“今贼等已入笼篱，何用懆暴？且议定夺大事，下诏升赏，看石公如何处置。彼果还军，不占平阳，我则又作一处。”曜从之，加勒为太宰，赠以平阳东境四郡钱粮，犒赏军资，九锡假节钺赵王如前。命王修一人先同使者至平阳，令其便宜行事，随其处分。又与修以别驾之职，嘱付曰：“朕嘉卿才，予以清职，使石公好用卿耳。汝回传言，赵王受封不久，即位皇帝，今以赵王进石公，其毋薄之。”王乐在旁，见刘曜谶语自失，石勒必当继赵而兴，王修此去，必得见宠于勒，身恐被辱，思欲先害王修。盖以先时，修与乐有隙，素不相睦，乐避于许昌，及洛阳陷，修亦奔逃至许，乐欲难之，反被王修纠党挟制。后石勒下许，二人皆为所获，俱从焉。至是同为使命，修又得幸。乐乃谮于赵王曜曰：“石公非是献捷陛下，实是托修来探兵势强弱，欲图相并也。陛下不可使修得肆窥测，宜自防之。臣前日亲见石公言陛下改易国号，以为夺其赵字，即欲兴兵与争，是张孟孙不肯，劝其先报国仇而止。后见陛下封为赵王，乃曰：‘彼既以赵还我，且当置之。’故今修请来此观兵耳。臣昨修前失言相劝，彼以吾为不忠。臣今愿留陛下以避其害，否则亦必逃避山林，不敢再还矣。”曜不知乐乃谮诉王修，一听其言，即便怒曰：“石奴儿才得进步，即便妄想。亦由我汉家任用，赐与兵马，方能到此地位，何敢如斯罔悖？”即令人追转王修，修已去远，曜乃不乐，切切于心。王修转至平阳，将赵王刘曜所嘱之言，道上一遍。石勒大喜，遂即处分停当，再使王修至赤壁辞谢。此时石勒既下平阳，又得新兵十馀万，威势胜于刘曜多矣。<br><br>
　　却说王修奉表至赤壁伪行报谢，入见赵王。赵王命推出枭首，修言无罪。曜曰：“石勒使汝来探吾军强弱，前番不得的实，今故又来，尚敢争也？”遂被所杀。从人见之，不知何故，只得逃命而去。王乐得害王修，又上言曰：“石勒回军未远，见陛下杀其来使，恐有较竞，不若班师回长安，使其罢绝此念。”曜以问于游子远，子远曰：“今平阳已空，得之无益，宜从其言，自王关中。且与黄臣兄弟守住，莫使两相争较。”刘赵主然其议，亦皆望长安返驾而去。修之从人奔回襄国告知石勒，石勒闻言大怒，即使人至燕公府中请张宾商议。时宾因往平阳回府，见弟张敬患病沉重，以夜坐调疾劳倦，不能趋命。石勒大愕，即自更衣就宾弟视疾，询其乃受辛苦劳倦，勒才放心。因谓宾曰：“孤事刘氏，于人臣可为尽职矣，于功可为不细矣。今彼何得将吾使命即妄杀之？且刘曜之基业，亦皆赖孤为之撑持，今才得志，即便相欺，不仁甚矣！必须问其明白，方与甘休。”宾曰：“刘曜为人恃勇轻剽，好杀不律，仁鲜义薄。吾等所与维持相援，看汉家二字故也。今彼无知，改弃祖号，恶我故旧，岂是有帝王度量之人？今和他各居一处，自守基业，且不必与他计较一二使臣小事，况于吾未见所损。据论兵威，未尝见弱于彼，又何所求济于他？古云：‘天下者，天下人之天下，非一人之天下。’他可为之，我亦可以为之。从今以后，各守境界，他不寻我，我亦莫去寻他，便是念旧之义。他若远来惹我事，即便以直应之。凡一切过去之事，勿用记忆。”石勒曰：“右侯之言甚善，先帝子孙已殄，我等得与伸冤雪仇，心无愧怍矣。”乃辞谢张宾而出。由是勒与汉曜相绝，不通救援矣，自立之意在此起耳。曜回长安，亦因石勒不索王修、王乐，以为惧己，不复忧虑。遂将宫殿营整，颁赦所属畿内郡县，加升各官禄秩，佥定品级，行天子之事。下诏以石勒都督河北、山西、关外诸军事，征讨不须禀命。遣人加封曹嶷为临济公，都督山东海夷诸军事。授夏国卿、夏国相为效忠振威将军。赴难兵士各赏银子壹两，旗总五两，副将十两。恩赦已毕，乃召乔泰、王腾、卜泰、马冲、秦琏、乔永六人，授以官职，命国舅卜泰执掌禁卫，审问靳准谋危社稷事情明白，诛其党附子孙十馀家，共计八百馀口，将靳明、靳康并准、术老小良贱百馀口，三族百馀人，押出咸阳市上斩首号令。立渊、聪并安乐公庙像，将乱魁十人之首，设奠告祭。后人有诗叹曰：<br><br>
　　靳准无知妄作殃，毒将君党尽屠伤。今朝三族咸阳市，同向斯高论短长。
 </p>
