

<p> 　　盖闻天开于子，地辟于丑，人生于寅。自人之生，而有圣人继天立极以维人纪，上自三皇，中及五帝，下至商汤文武，迭相为治。当是时也，纯用礼乐，行一不义、杀一不辜而得天下，所不为也。孔子曰：“三分天下有其二，以服事殷，周之德，可谓至德也已矣。”宜其延世三十，历年八百，后世鲜及焉。迨至战国，亡王用霸，日寻干戈，坏乱已极矣。秦用商鞅之法，尚战功，忽礼乐，虽然得志一时，幸吞六国，而享祚不长，传世惟二，孰谓天道微藐之不足信，礼乐教化之不足用哉？汉高之兴，能变秦律，立法三章，天下归心，随灭秦楚。虽然厄于强臣佞戚，光武卒能继述，垂统绵长，不亦宜乎！及于三国之际，炎精将涸，吴魏分崩，所赖荐生玄德，足称令主。至穷不背于仁，百败不折其志，天生贤哲为之羽翼。虽云立国一隅，而实君臣一德。以弱为强，六征九伐，敌畏若虎，足为一时之伟称也。奈何营中星殒，丞相云亡，遂使奸雄得志，千载于今，人心痛忿。幸而天道尚存，假手苗裔夷凶翦暴，使汉祀复兴，炎刘绍立。要惟卯金馀德未艾，礼乐未废，人心向慕之至也欤！<br><br>
　　且说蜀主刘禅自癸巳登位，赖孔明当国，安享四十馀季。丞相既亡，至炎兴元年，其中宠用宦官黄皓，致先世文武大臣关、张、黄、马、赵诸勋旧子孙皆不得干预军事，或退闲，或致仕，于是国势浸衰，兵威不振。魏司马昭闻知，议欲伐之。当有王祥一门，常怀汉德，因上疏阻之云：“蜀土虽狭，民感其惠，君臣义睦，无隙可乘。况今岁星在蜀，伐之恐致不祥。”昭不听，乃命邓艾领兵五万，自狄道越甘松岭出沓中，以绊姜维之师；诸葛绪引兵五万，自祁山趋武街桥头，以绝姜维归路；钟会引兵十五万，从斜谷、子午谷分作三路而进，以趋汉中。细作报入沓中，大将军都督军事姜维急修表驰奏后主。后主即命蒋舒、傅佥领兵二万，分守阳平等关要隘，更欲大发兵以助姜维。时黄皓用事，深恨姜维常欲除己，今若发兵助势，敌退爵尊，我必受亏，随阻于帝曰：“臣曾探得魏主深疑司马，司马自救不暇，焉能谋人？此来风闻乃惧我兵见加，故为虚张声势耳。”又引巫师诈诞，以聋帝听，以是帝遂不为设备，罢其预守之议，群臣皆不知姜维上表请兵之故。八月，魏军长驱大进。姜维闻钟会兵至，乃与廖化、张翼等合议扼守剑阁以拒之。钟会引兵攻打，被维出奇兵断会粮道，前后身自挑战凡数十合，互有胜败。会亦虑粮运险远，急未能得志，随退兵安营相守。忽探得姜维有袭粮之兵出矣，会心甚惧，即欲退回长安，再图后举。邓艾闻知，以书抵会曰：“窃窥蜀国无能为也。盖由宦竖专权，忠良解体，纵一姜维之智，亦不能驱众远出，不过虚为声势以分我军，彼得以逸待劳耳。将军但当坚守，待小将父子引本部兵，从阴平邪径，经德阳亭，出剑阁之背，西去成都，不过三百里，以奇兵出其不意，冲其腹心。姜维知之，必撤剑阁之兵，还救涪城，都督则可方轨而进矣，何退之有哉？如剑阁兵不回，涪城无救，取之甚易。姜维前后受敌，必为公擒，此不待智者可知也。”艾竟不俟约期，即引兵行无人之径七百馀里，凿山通道，极其险处，艾则自裹以毡，推堕而下，将士扳援鱼贯以进。至江油城，蜀将蒋舒以城降，傅佥战死，随逾阴平。忽于岩畔见一石牌，上题：“二火初兴，有人越此，二士争衡，不久自死。”艾探知乃诸葛孔明先设示警者。艾因大惊，遂访孔明之墓，躬备仪礼拜祭，以求赦宥。是夜乃梦二力士，称元运真君有召命，艾方犹豫，二士夹之而去。须臾至一处，殿阁峥嵘，光曜显赫，力士引艾至内门。仰观殿上，执事罗列，整肃森严。少顷，真君出御曰：“吾即孔明耳。往时谪降人世，目击曹瞒、马懿并无仁德，惟务奸伪，欺上惑下，窃据土宇。吾曾奏闻上帝，削其国籍。刘汉二十六君，守道育民，初无失德，宜使其裔兴汉复祀。其馀附奸凶忍之徒，悉填宪典，即目刘主迎降，乃保众惜民之仁。尔兵进城，若不约束，大祸旋至，可宜知改。”谕毕，命力士引还。后来邓艾忘戒纵暴，父子遭戮，钟会亦坐诛夷，魏晋国祚不永，刘氏继立，汉祀复存，皆如梦中之语。艾既觉悟，神思惑乱，按兵迟回者数日。邓忠等进曰：“大人深明理道，何不察妖幻者邪术也？是不脱王郎假妻为神，以阻光武之故智耳！何因一梦，随阻军心？正中其术矣。”艾随释疑，引兵而起，进至绵竹。飞报入成都，后主大惊失措，慌议出师，群臣无敢应诺者。<br><br>
　　诸葛瞻急入，大恸曰：“国家养兵育士，正在今日之用，何无一人应命？皆由陛下宠用黄皓，以至于此。今事已危急，臣虽不才，愿拼微躯，上报陛下，下慰父心。”帝即付以禁兵二万。瞻至绵竹，与邓艾兵遇。安营已毕，召子诸葛尚议曰：“吾兵屡败，锐气已丧，须以奇计取胜。若韩信背水，庶可为力于众也。”尚曰：“大人之见甚善。彼兵屡胜，志必骄惰。若能三军致死，胜之极易耳。”次日，两军方合，瞻即挥退，艾即逼追至港次。诸葛尚大呼曰：“前临溪港，后有追锋，若诸军不拼死斗，则尽无生矣。”以是三军回身死斗，艾兵大败。瞻亦不敢深追。邓艾收兵，责众不尽力。忠曰：“一人舍死，百夫莫敌，况胜败兵家之常，安足为责？以子之见，诸葛终非父比，趁今夜彼方得胜，必不提防，一去劫营，必收大功。”艾曰：“谋人之所不谋，正此之谓也。”即命忠在前，自为策应，三军尽起，望瞻寨杀来。是夜，瞻父子果不提备，为忠斫营而入，诸军俱在睡中，人不及甲，马不及鞍，诸葛瞻乃叹曰：“天不佑汉人，其如何？”随与子尚俱战死于阵。可怜忠义儿，罹此杀身惨。所谓绵竹之战，见孔明之有子也。败兵逃回者入城奏知后主，计无所出。或曰急召姜都督回救，或曰弃城奔白帝城，入吴求救。众议纷纷不定。<br><br>
　　太史令谯周曰：“大将军拒钟会，其兵不可抽，抽则两失。东吴非好相识，且艾兵已近郊，若知陛下出，纵轻骑追之，亦恐不能脱，皆非善策耳。臣观乾象，见国数已衰，贼气方盛，客星犯阙，主星韬光，战则无益，不如出降。上可救全城百姓之命，下可以保全九族，乃应天顺时之举，非臣不忠，敢陷陛下为屈膝事也。”后主惑其言，乃议出降。邓艾因顿兵城下。当有帝之第三子北地王刘谌知之，急入阻曰：“谁献此计，误陛下为万世何如主？况城中尚有十万之众，当率之或战或守，敌兵何能即入？彼兵远来，野无所虏，粮草不接济，但能坚守一月，全军皆没城下矣。且姜维诸将在外，安得无计？献此计者，不但误陛下，诚可斩也！设使势穷力竭，犹当父子背城一战，何至含垢忍耻以图苟活，何以见先帝于地下耶？”帝曰：“尔小儿何知国计？可速去。”北地王知帝存妇人之仁，执性不回，乃将幼子托刘璩抚育，随哭入昭烈之庙，先杀其妻，乃自刎。刘璩者，梁王刘理之子也。在诸王之内，号称智囊，且机警有权略，比时亦欲进议，因见刘谌之死，知帝执迷，不可以舌诤也。方哭念刘谌间，有刘封次子刘灵入省，璩曰：“今国势如此，奈何？”灵曰：“惟应与吾兄刘宣等商议，全身远害，岂宜束手待毙，行奴颜婢膝事乎？”刘璩曰：“某亦为此而思度，非宣兄莫可与计者。”灵即驰请宣至。璩曰：“大厦将崩，一木难扶，城若一破，玉石俱焚。兄辈计将安出？”宣曰：“吾弟才略胜我百倍，必有定见。以愚谅之，帝意不可转，国事不可支，明矣。为今之计，惟有逃避遐方，审机谅势，或图兴复，此为上也。若还居此迟回，必遭大辱。”璩曰：“兄计深与我合。”言未毕，又有一人自外而入，呼曰：“刘子通在否？”刘灵忙出迎候，乃杨仪之子杨龙也。龙曰：“适到尊府访议，云兄到此，是以随亦来会。正欲见殿下呈鄙见耳。”于是同入见璩等，乃曰：“龙本不识时务之人，因思先父曾言诸葛丞相临终，惟先父在侧，嘱以后事。言刘氏此复中衰，越三十年后，当有英主再出，复兴汉业，重定中原。臣父对臣言之，谨记不忘，将谓国家尚有一统之日，不意事势若此。主上惑于谯周之说，必不可移矣。臣观七殿下相貌不凡，神异种种，将来主大器者，必殿下也。夫智者见于未萌，岂待已著乎？申生止而待死，重耳逃而复伯。此已往之明鉴也。吾辈愿从殿下周游，万死而不辞。”言未毕，有一勇士自外披襟而入，大叫曰：“汝众尚不逃走，是欲自送死耶？”众视之，乃梁府护卫亲兵总领秦州狄道人齐万年也。<br><br>
　　刘璩乃拉万年手曰：“吾知欲脱此虎阱，非将军不能周旋，奈何尚有一大关系，须累将军保扶之。昨北地王死于社稷，天地为之悲惨。又将幼子刘曜托我抚育，以为我必不负托者。我辈仗威力，或可幸全，是儿方在襁褓，为之奈何？若此儿不得出，我亦无弃行之理。”言讫，泪下如雨。万年言曰：“殿下亲子在外监军，尚不言及，而拳拳以托侄，立相与存亡之誓，真仁人之设心也。他日必为万民之主，不卜可知矣。”盖璩之长子聪，生而有神力，善于弓马，因此后主命之监助姜维之军。姜维每资其力，倚重之，故尝留于其军。万年乃曰：“臣敢不体殿下之心以报北地王之忠？但只身恐不能两全。臣有契友廖全者，真勇士也，兼之义侠逾常，乃平西将军廖化之子也。每欲从征为国家出力，渠父惜惟一子，留家不遣，因与臣较艺，随为刎颈之交。臣当前去约彼至此，将曜主缚于其背，臣则向前开路，誓当死战以报国恩。但须急速，毋致迟误。”众曰：“永龄真义勇丈夫也，速宜驰之。”万年即偕廖全至，刘灵、杨龙等皆会。万年即手持大刀，当先开路，廖全负刘曜挺枪次随。刘英、刘宣保护各家眷属居中，璩与刘灵、刘和等断后，一齐俱望西门而出。当有魏将方来引兵拦阻去路，曰：“吾观汝辈皆仕宦装束，且汝主既降，则尽是魏民，吾主方事招徕，何用逃窜？”万年更不开言，怒眸若电，就轮起大刀劈面斫去。方来亦挺枪相迎。论方来岂万年之敌乎？但贼兵众多，又要保卫眷属，惟冲击而已。万年乃杀条血路而出，廖全奋勇挟斗，人不敢追，拥卫众人以出敌围。方来不舍，从后引兵追来。万年曰：“贼徒不知死活，尚敢来追，不斩之无以见英雄。”乃随勒转马迎之，未及二合，将方来手起一刀斩之。众魏兵见如此利害，那个敢来追？各自奔散。正是：他年开国兴基手，先向成都显首功。<br><br>
　　却说邓艾知得西门厮杀，即令部将褚群引兵助战，从后杀来。刘璩忙令刘灵抵敌，曰：“不杀鼠贼，无以雪胸中之忿。”乃大喝曰：“认得刘将军么？”褚群忽见刘灵身长一丈，膀阔三停，威风凛凛，大是惊骇，旋勒马谓曰：“汝家国已破，尚欲何往？不降何待？”灵曰：“贼奴！汝辈尚可降彼妇人小子，安能降我真将军耶？”言讫，横冲而入。褚群亦魏中名将，举刀急架。鏖战移时，魏兵合围而来。灵即心生一计，抽马佯败而走。褚群不料，从后急追。灵故勒马缓行，褚群马逸不能收步，撞过马头，被灵一枪刺中透心，落马而亡。后兵溃散，不敢复追。正是：巧施阱虎擒龙技，得树安邦立国勋。<br><br>
　　却说刘灵方离家之际，猛忆起王弥乃吾心腹之友，当今无以为匹者，万一陷于敌中，为彼收用，则失吾国一栋梁矣。忙使人邀到，与之同出。盖王弥者，乃北地将军王平之子也。自幼生而颖异，膂力过人，长而有千斤之力。尤精于骑射，每为其父器重之。后乃袭父荫居职，尝有开跋之志。因见帝之昏庸，信任黄皓，妨贤拒谏，遂杜门不出，时人尚未之奇，惟刘灵痛父失事遭戮，饮恨不仕，弥乃与之结为异姓兄弟，时与较艺，始知弥之贤于人矣。其后弥与关氏兄弟俱称时俊，亦相结纳。当日得灵之信，乃喟然叹曰：“吾父子早知有今日矣。子通兄既来见召，倘不从命，是无忠义之心而负生平之所学矣。但关家兄弟与我有休戚之托，彼年尚幼，安能自拔？”遂奔至关家。而关防、关谨见说弥至，乃从内大恸而出曰：“飞豹兄，当今事势若此，奈何奈何？”初，关兴于青龙元年间从征失利，患病在家，因见国事日非，每叹说：“任奸邪于危难之秋，丧无日矣。吾族安能免哉？”昨见王弥来省，坐论时事，乃太息曰：“王子均之有子也，可以托孤寄子矣。”遂嘱防、谨深相结纳之。王弥曰：“国家垂破，而尊府与贼为世仇，祸且不测。吾因刘子通召往偕遁，深念昆玉，故此特来相讯。且欲议为今之计，惟当速避，后与诸公协谋兴复，乃为上策。”防曰：“兄言甚是，其如家口之计何？”弥曰：“大丈夫为国不顾家，况司马父子方有大志图篡天下，假仁假义以收摄人心，安肯仇害人之家属乎？愿贤弟放怀以图大事。”防、谨乃依命同出，竟留家属在城中，后遭庞德之子庞惠毒手，合家尽罹惨祸，曾无噍类，伤哉！<br><br>
　　却说王弥同防、谨到家辞亲，带平时用器、强弓劲弩，忻然偕关氏弟兄一齐跃马而出。关谨曰：“北门有邓艾自在那里，不可轻往，东西二门贼兵亦盛，惟南门路窄，提防稍懈，我们当从南门而出。”王弥然之，于是望南门冲突而去。时有魏将李因列兵挡住去路。王弥乃曰：“我等是异乡客人，因在成都生理，今天兵围城，口食不给，是以欲奔还乡，望将军开一生路，放我众人逃命，深感大恩。”因曰：“吾奉主将之令，那敢放走一人？必须拿进大营，查验一过，方可发落放去。”王弥知事不谐，即轮起大刀杀进。李因亦挺枪急架。二人相持良久，关防怒上心头，亦提起铁楞混杀一场。于是且战且却，将逃二十馀里。<br><br>
　　且说邓忠正巡视至南门，知城中奸细走出，李因已去追赶，乃令族弟邓濮带领家兵二千，星飞赶捉。而王弥等早被魏人团团围住不放，正在危急之际，只见东南坡下突出三骑，领了庄客数百人，各持利刃杀入阵来。且看那三人入阵，恰似虎入羊群，挥刀乱斫。邓濮骤马接战，却不提防被暗箭正中坐马，把邓濮掀翻在地，那樊荣只一刀斫死。不想放箭者却是李珪，于是关防、关谨乘乱杀出重围。李因驰马急追，防、谨奋力抵卫，殊不知王弥从旁跃出，将李因一刀刺中左腿。因负痛逃去，诸副将亦不知去向。那三人纵横冲突，彼追兵伏尸流血，杀死殆尽。王弥、关防等见追兵已散，乃回身下马，相见拜谢，深感再造之恩，且问为何得诸君来救，愿闻姓字因由。三人答曰：“某等弟兄乃李珪、李瓒与表弟樊荣也。先祖李严被上谴责，徙居于安乐镇，此去尚有六十馀里。先父李丰曾为参军，见朝廷任非其人，嘱我辈不可出仕。今与叔父李裕权止旧窝，听得魏兵追捉列位，吾弟兄在前山看已多时，见诸公势窘，心甚忿怒，以是统领苍头前来助斗耳。”王弥等称谢不已，亦各道诉逃窜之故。珪曰：“既如此，皆是同志，即吾一家，乃天使之相遇也。且今天色已晚，权到敝庄住宿一宵，再作他图。”王弥等感其殷勤，即与同到庄所。庄内僮仆迎进，其叔李裕秉烛出接，分宾主坐定，又各达姓名衷曲。裕置酒相款，席间叹息曰：“余先君在日，每尝戮力王室，为国忘家。后因失事被谴，厥志不遂。见诸葛丞相人亡，伤念不已，竟成疾而逝。今吾辈目击国破主辱，不能继述先君之忠，以匡救王室，何用生为？”众皆感悼，无不泣下数行泪。惟王弥抚掌大笑而起曰：“夫否泰运也，荣辱数也，何足悲哉？况天生吾才，必有所用。昔晋文避难出奔，贤士云从，卒复霸业。吾辈才虽不及古人，然有志者事竟成，安知他年建立，出于晋文公下乎？诸君何用作楚囚之对泣耶？”裕曰：“飞豹之言，真达时有志之论也。”众皆拱手称谢。次日，弥等辞谢，即欲告行。裕曰：“且刘氏诸公子，不知去向。诸君宜且暂住寒庄，待我遣人往张、黄、诸葛、赵等各家探听的实，那时赴会未迟。不然，彼此各自一方，势分力弱，欲成大事，此实难矣。”弥曰：“既蒙老丈厚爱，敢不惟命是从？固愿速修书一封，令盛使驰各家一探，则老丈报主之忠，交友之信，可谓两得矣。但思我辈家属且不顾，恨不能灭此逆贼而后朝食，安可再有迟疑？今就告别，随盛使去寻旧主，兼打探各家下落，以共图大事。盖国贼不俱生，非贼死吾手，我必死于贼之手矣。”裕曰：“有诸君如此忠肝义胆，天地亦为之垂佑，何患事不成哉？”即送王弥等起程。临行，携手嘱曰：“早晚若举大事，某当遣侄辈三人前来相助，聊尽老夫先世以来报国之志耳！”众皆谢别。裕又曰：“诸公如有确信，望早惠玉音，以慰悬念。”众应而别，裕赠诗一首曰：<br><br>
　　君因国破弃家乡，万里迢遥赴远方。此去若能兴大业，早传鱼锦慰牵肠。
 </p>
