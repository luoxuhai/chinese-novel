

<p> 　　王敦表请温峤为丹阳尹，不知峤心，私喜得人。钱凤终虑温峤忠正，恐非真附，越日，密言于敦曰：“温峤在东宫即与朝廷相得，有师傅之谊。前见所请，帝不少留，忻然即至，恐是将计就计，来探强弱耳。吾思此任不可使，虑难倚讨也。宜追转监之。”王敦曰：“太真昨过酒耳，少加声色，何得便尔相谗嫉也？”凤不敢再言。温峤看敦气色不旺，有病上身，一离湖阴，径至建康面君，尽以其逆谋告之，言：“不足惧。慎毋效前先帝所为，使其肆志。”明帝即与王导等谋画迎敌之策。导曰：“臣蒙圣先帝授以都督之任，适足为逆兄之碍，而才势不及兄敦，故弗获制。彼今复鼓兵东向，不知何为。臣但主筹于内，可委温峤、庾亮、纪瞻、郄鉴、卞敦为五总管，领兵拒住，然后以计讨之。”京中探事细作驰往湖阴报敦，言温峤如此如此。敦大怒曰：“我不听钱司马之言，反为小物所欺。”乃使人遗书与弟王导曰：“温峤别来几日，作如此事，当募人生致之，自拔其舌，方熄吾丹田一点火耳。”王导即将其书入见明帝。帝曰：“卿之忠心，朕父子俱识之真者。今当以前都督领扬州刺史，总统讨逆军马，催五总管将兵出京征进。”郄鉴奏曰：“前诏淮蔡诸军未到。臣等出外，京邑空虚，宜速催之入援，使内有护卫，外有接应，方保无虞。”帝准奏，发使分道往催苏峻、刘遐、祖约、王彬等入卫京邑，共诛叛逆，与国干功。温、郄等兵江边，惧王敦兵多将广，不敢前进。明帝自与段匹殚之子段琇、祖逖旧将韩潜统禁军出屯南皇堂，以观进退。见诸军惧威不动，召王导议之。导密地献计曰：“臣知京兵素有惧怯之心，进恐不胜故耳。昨闻逆兄患病，必因郁气所致。陛下可颁明诏于敦营，暴扬过恶罪状，更敕兵众，言有能斩敦归朝者，定封万户侯，赏以千金，代镇武昌。老贼自先帝时恃强，见朝廷惟命是从，并不曾白他逆节，以为可欺可侮，故敢罔悖。今见陛下一旦责其不道，欲购其首，敦素性急躁，不能容物，必然气塞，纵然不死，病必加笃。那时臣率满门挂孝，扬言敦死，下诏各处，只讨沈充、钱凤、魏义三人，其馀将士一无所问。四方将士闻说敦死，人人不畏，攘臂争先，相率以诛充、凤矣。二贼既除，王含老怯，兵将自将瓦解矣。何难之有？”明帝素多胆略，听言大喜，即命草诏赍至敦营。诏曰：<br><br>
　　凶逆王敦，辄立元息，自行承代，不由朝命，顽悖是恣，志窥神器，莽操无过。岂期天不长奸，先自殒毙。沈充、钱凤逞奸煽逆，拥兵不退。今遣大都督王导等，讨正叛罪。有能持敦、含、充、凤四人之首来献者，各赏千金，侯封万户，就代其职。诸为逆敦所授用者，一概不问。荆楚将士从敦多年，未得朝廷恩秩，朕甚悯之。兹念睽离室家，暂敕归宁。其单丁者，免米一石，终身不调。馀皆验功赐赏，给暇三年，休讫还台，当与宿卫同例三番，各宜听悉。王敦见诏，发耸汗洽，气塞胸膛，喉如骨鲠，昏倒于座。众慌扶住救之。须臾苏醒，作势强起曰：“鲜卑奴胡敢乃尔！吾当亲自提兵，立攻建康，捉出问之。”言罢，复又仆倒。自觉病已沉重，乃召兄王含与沈充、钱凤、魏义上帐分付曰：“吾今疾甚，难以御众。汝等可与周、杜、吕、邓诸将，率兵五万，先向建康。吾养数日，随后就来接应。”钱凤曰：“事克济之日，天子何处？”敦曰：“尚未南郊，难行赦理。尽卿兵势，但保东海王裴妃而已，其外悉皆诛之。”七月，王含以兵五万，一时奄至江宁南岸。其际人情汹惧，不知所为。温峤恐敦兵过，将朱雀桥放火焚其屋而拆毁之，分兵守其渡口，以阻敦锋。晋主探得王敦不在军中，欲乘夜将兵暗击王含。闻朱雀桥毁，乃大怒，召峤责之。温峤奏曰：“今宿卫寡弱，征兵未至，若贼等恃犷驰突而来，将何以遏之？恐宗庙且不保，况一桥乎？”帝悟怒息，乃以兵沿岸扎下。王导使人遗书于王含曰：<br><br>
　　昨闻大将军不讳，况此举自谓可如昔年之事乎？昔年佞臣乱朝，人怀不忿，如导之徒心思外济。今则不然，大将军来屯湖阴，渐失人心。临终之时，委重反侧，诸有耳者，皆知其为篡代，此非人臣之所行也。先帝中兴，遗爱在民。新君聪敏，德洽朝野。兄乃妄萌逆意，以亏臣节。凡居禄秩者，谁不忿叹？导门户大小，受国厚恩。今日之事，明目张胆，作六军之首，宁为忠荩而死，不为无赖而生。王含见书，徒怒而不能答。明帝见无回话，乃宣召五总管瞻、峤、亮、鉴等俱至南皇堂，议曰：“王含屯兵对岸，书去不回答，必思来犯京城者。汝诸卿有何破逆之策？”段琇、韩潜曰：“王含、钱凤势力十倍于我，难与缓战。宜趁此处苑城小而不固，军兵未集，大驾亲率六军，向前一战，可破矣。”郄鉴曰：“未宜造次。群逆纵逸，势不易当，只可以谋屈之，难以兵力胜者。况且王含无敦之能，号令不一，兵卒抄盗相寻，旷延日久，必起义士之心，贼自解散。今欲逞血气之刚，决强弱于一时，脱或蹉跌不胜，虽有包胥之徒，亦无能补其事矣。”明帝从之，按甲而守。凡十日，王含不能渡，锋挫兵懈。帝自选拼死士一千二百，愿效死力，卫卒二千助之，争先肯渡。帝喜，各皆重赏，赐一色号衣，以好辨认。命段琇为大将军，与司马曹浑、左军陈嵩、右军钟寅，夜半渡朱雀港，以劫含营。又命韩潜领兵五千为接应。温峤、纪瞻准备船只，以候进退。段琇等偷过北岸，王含之众以为京兵不敢出战，寂然无备。琇喜，令曹浑、陈、钟三将，引壮士千二百人，大喊杀进。自将卫卒悄悄布于垒门之外，单马立而伺之。王含听得喊起，急自跃出，催众迎敌。周抚、邓岳于内混杀。魏义一马先出垒门，招左右杜弘、吕猗自外合至，欲围住京兵尽剿之。不防段琇躲在暗处，从背后赶出，一刀砍去，魏义头随刀落。卫士大震，一齐奋进含垒。弘、猗听得中军喊闹，急来救应，又遇韩潜杀至，叫曰：“大兵十万，皇帝御驾亲征，各宜放杖，免夷三族。”含等正不知兵之多少，真以为晋主自至，乃先往寨后而走。军士各自奔溃，四散乱窜，独周抚恃勇，舍力冲杀，曹浑不能抵敌。陈嵩看见，唤钟寅令军放箭，于是一齐乱射，周抚面中两箭，亦退后而走。敦兵大败，弃了朱雀桥头大寨，退二十里住扎。折大将魏义、兵士万馀。含甚恼怒，遣人报与王敦知道，催后军齐进，共攻建康。王敦正聊小可，听得折了魏义，气复上冲，昏闷偃仰。王应、诸葛瑶等扶入帐中少睡。忽然梦在石头城外江上耕地，被波涛拍至惊醒，乃召郭璞解而详之。璞曰：“江上耕地，乃是空费力耳。波涛拍至，是不容立也。且江深无底，焉能种得？梦主无根基立足，不成之兆。”王敦意在必克建康，听璞所言，已甚不悦，乃复问璞曰：“吾今有疾，愈在几时？汝素有先见，试言验否。”璞曰：“公数未合入兆，若还退入武昌，福寿未可量也。若必欲逞心肆志，恐劳伤精神，不能痊耳。”敦大怒曰：“死生有命，岂云退愈而进主亡乎？据若所言，能知汝自家当在几时死？”璞曰：“臣之命，论数只在今日午时。”敦令监下试看。璞曰：“天上仙籍，已排位相等。监亦只在午时，不监也只在午时。”敦听其言，疑璞行术遁去，即命押出斩之。时尚在巳初刻，押者故捱，以为有保救，免害高人。直至午时，并无谏劝者，乃密催监刑者吴伯动手。吴伯曰：“公犯大辟，并没爱贤敬能之人为公伸解。某当奉命，慎毋嗔恨。”璞曰：“汝不忆昔年栅塘赠衣之时也？”伯思之流涕，曰：“久忘大德，无可救公，其将奈何？”璞曰：“汝若相念，但易吾所佩木剑刑之，见今日之情也。”吴伯曰：“恐公相戏，两各不美。”璞曰：“焉有戏理？试请用之，锋利过于钢也。”伯乃挥泪取木剑刑之，迎刃颈断，惟有白血升许。伯将首呈与押斩者看验，忽然江水乘风一涌而至，街衢数尺，人莫能避，径将璞之尸身首级一齐漂去。吴伯入禀其事。王敦营中见水盈尺，乃不责问璞首。点兵三万，令沈充、周光等往助众将，疾攻建康，差别将任怡、刘芳、王度往阻淮北入援之兵。时京师五总管俱渡朱雀港，在王含大营占扎。钱凤、王含闻沈充来助，兵马将到，乃分作水陆二道，俱进以攻京兵。京将赵胤等将兵阻拒。周抚、邓岳等奋勇当先。五总管卞敦、纪瞻、温峤、郄鉴、庾亮亦皆亲出，抵死拒战。战至日晚，吕猗以暗箭射伤赵胤，负痛归阵，京兵遂败，退屯朱雀桥头南岸扎住。温峤、郄鉴大惧，坐议待旦。次日四更时后，忽有哨马报言：“祖约将冯宠杀敦将任怡，宜兴人周骞聚众为周玘等报仇，尽诛刘芳、王度之众，一卒不留。今与苏峻、刘遐等不时都到。”京兵听说，各复振锐。温峤乃将兵将配搭，分作五队，扎定便战。次日，王含、钱凤率众将进争朱雀渡，温峤、曹浑、庾亮、韩潜、郄鉴、段琇、卞敦、钟寅、纪瞻、陈嵩五路分头鏖战，殊尽死力。自辰至午，两各未罢。忽被苏峻、韩晃、刘遐、蔡遹两路勤王兵到，寻声杀至，径自后阵攻入。南昌之众当不得两路生力新兵、四员上将，大败而走，奔至青溪栅驻扎，折兵万馀。值沈充之到，复即再进。京兵力疲怯进。苏峻与刘遐将新兵接战，沈充驱后军大至。峻、遐被迫甚急，又得会稽虞谭敛有精兵万馀来援建康，代周扎报仇。闻帝驾出南皇堂，即来朝见。听得喊杀连天，先往助战，贼乃少却。韩潜、段琇恐三路外兵成功，二人策马大叫曰：“王含败矣！各宜努力以建大勋！”奋身杀进。刘遐喜有接应兵到，突入王军，韩晃继之，冲得周抚、杜弘各不相顾。曹浑等也望两翼攻击，搅得七断八续，贼众复败。官兵斩首万馀级，追至青溪将近而止。王敦闻知王含又败，怒诟之曰：“吾兄老奴耳！门户衰，大事去矣！我当自行以督三军。”因作势而起，寻又仆倒，乃谓王应曰：“我今死矣，汝便即位。先立朝廷百官，然后营葬。”应拜受其言。至夜深，敦心烦躁，饮水而死。诸葛瑶密语王应曰：“今丞相归天，且未可发丧，恐在外将士闻知，心冷志懈，不肯用命，自废前功。悄悄秘之，莫使人知。将芦席包裹其尸，埋于营中。假意作乐饮酒，以安众军。有人禀事，则言丞相稍可，不得劳动致伤神思，我等传答即是。待取了建康，入定大位，那时举丧，以太上皇礼葬之，却不美也？”王应信以为然，即将绢帛卷束敦尸，以苇席包外，埋于营中。诸葛瑶等数人每日置酒张乐，以瞒外人，人以是不知敦之死也。反使人催钱凤等进兵。凤与帝军大小数战，互相胜负，远近之人悉皆震恐。郭璞之妻孥子侄，每虑璞被王敦召去，不知其从否成败、喜怒生死凶吉若何，日托桓彝探听消息，并无的实。忽至八月十五日，举家妻妾老幼等皆梦郭璞仙衣草服，戴束发道冠，悬菩提数珠，分付家众，可亟将小船载棺木一具，至湘阴西北小涧边，有孤松一根，上有白鹊两个飞绕喧噪者，吾尸在其下也，收而载回，葬于向日所营之处，亦莫哭泣。人之数有定，休得怨尤。家人等素信其灵，竟备棺倩船，使亲人前往。其船之行，如有所引，其快若有所拽，悠悠然至其所，果然有孤松白鹊，遥远可见。乃将小船撑去看时，则璞尸在焉，身首完全，实非被刑者。家人殓而载归安葬。过数月，有人见郭璞于河边，道家打扮，以书信衣裤寄其人回，璞复取盘缠相赠。其人原系旧交，遂为带回，送至璞家。妻子开囊观之，乃昔制入棺之衣，复又开书看曰：“吾为王敦所杀，是前生结数。今归洞府，时亦到京。汝家中事故，我悉知之，乞勿为念。”举家惊异，始知其为仙也。璞所撰有《洞林秘诀》、《京房易解》、《要撮新林》十一篇、《卜筮要领》注释，《尔雅》、《三苍方穆》、《天子传》、《山海经》、《楚辞》注，所作诗赋诔颂数十万言，传于世。王敦虽害郭璞，自亦寻卒。而钱凤等兵势尚盛，又遣沈充攻掠各郡，以剪其羽翼。明帝甚惧，乃使人往吴兴密见沈充，许以司空之职，劝使归正。充恃兵强，不礼帝使，反陈兵攻陷三吴，来合钱凤，直又进逼朱雀桁。有王敦旧司马顾飏说充曰：“今举大事，而天子已扼其咽喉，锋挫气沮，若持久必败。为兹之计，惟有决破栅塘，引湖水以灌京邑，纵舟师乘势攻之，此上策也。次则籍初至之锐，并东西二处之力，十道俱进，我众彼寡，一战可胜，此中策也。否则，召钱凤至此共议，赚入斩之，归降天子，转祸为福，虽出下策，尤胜他谋也。”沈充意还妄想，不听其计。见钱凤已失青溪栅，乃即进兵袭破，守兵据之。帝命刘遐将兵击充，取其要地。遐知其兵众，犹豫不进。值前虞悝所募勇士焦廷，因长沙陷、谯王掳，以部卒三百欲走江东，遇王敦回兵，乃避于皖城，屡有报复魏义之心，至是闻义兄弟纵兵犯阙，官军已胜一阵，因集精壮并荀崧之子，将兵三千来赴勤王。正遇刘遐，遐道其故，焦廷愿请当先，于是合兵进取青溪栅。沈充使家将沈天瑞出敌彼。刘遐三抢其枪，天瑞抢军人枪，复进死斗。魏善拍马从背后来刺，以救天瑞。焦廷看见认得，大喝骂曰：“附逆反国之贼，今日尚敢无礼也！好好下马，自服犯谯王之罪，反攻沈充，恕你草命！”善急立马待敌，以枪指曰：“如此胡言，何不善保长沙？”即望当胸刺进。焦廷怒奋大锤，交横打去。不三合，一锤击中马胯，魏善落地。廷赶上再加一锤，颈折而死。找了首级，并逼沈天瑞。天瑞心惊，被刘遐一枪挑于马下。二将乘胜迫攻沈充。充去二将，遂乃大败。遐得势，呼众曰：“今宜竭力向前，捉住沈充，另有升赏。”于是兵士鼓噪。王兵退走不迭，堕入水中，死者二万馀，却得邓岳来救获免。刘遐、焦廷收兵报捷。明帝大喜，优赏二将，以励军众。沈充战败气夺，乃奔钱凤商议合兵尽行俱攻，与京将决一大战，以别雌雄。钱凤曰：“朝中五总管、王都督俱不足惧，有护卫将军段琇、韩潜勇而敢前，亦可易与。但苏峻、刘遐一枝，乃淮蔡无赖，非可轻视者。若能破得此两人之兵，众兵胆尽落矣，建康唾手可下。大功刻成，谁敢当先？”只见周抚、邓岳、吕猗、周虑、邓遐、吴儒六员勇将，愿先破二镇之兵。沈充、钱凤大喜，点兵五万，使为前部，密趋朱雀桁。苏、刘二刺史探知此等消息，乃联军结阵，守住不战，一边遣使至南皇堂报帝请助。温峤曰：“可急趁此二将之勇，一齐往击，再能胜此一阵，贼可破矣。脱使二将少败，凤等愈猖，众不复振，何能为乎？”郄鉴曰：“朱雀桁京邑咽喉，必须争守，不可迟也。”帝即命段琇、韩潜等十将，以纪瞻督率，过河救应。钱凤知京兵必援遐、峻，催众急攻。峻被逼，乃分部将韩晃、匡孝、徐谨与刘遐、焦廷列六阵以对，六将只是且战且守。将约两个时辰，东兵不退，西不能进。正战得酣，忽然杜弘引兵五千杀至，夹攻焦廷。焦廷慌张过狠，锤收不迭，反被邓遐一枪刺死。官将气夺，将反退走，只听得背后喊震天关，段琇、韩潜六将分两翼竞进。刘、苏喜其来援得应，锋势复振，努力奋战。王军中连折臧琦、吕猗、周虑等六员大将。周抚、邓岳、吴儒等虽皆勇将，奈前后受敌，不能当抵，各皆退走。官将乘兴奋击，充、凤大败，奔至总营，进见王含。王含大惊，方欲议计退敌，只听得炮铳轰天，鼓喊之声渐近。钱凤曰：“军将新败，未及整复，京兵又到，将战难敌，将退不得，将守又恐被困，如之奈何？”王含听言，惊无所措。充、凤见急，慌出辕门，慰众备守。王含虑身年老，进退不迭，乃先望塞后逃遁。军士看见，亦皆裹包乱窜。钱凤、沈充忙来阻喝，京兵已逼垒门，充、凤亦走。韩晃、纪瞻、段琇、刘遐乘胜冲入，车等随之。王兵收拾衣囊不迭，哭声如雷，无心迎战，降者四五万人，馀皆溃出逃去。官将随后掩杀，斩首无算，至日晚收军。王含等直走至湖阴而去，以就王敦。后人乃作诗叹曰：<br><br>
　　奸逆由来遂几人，使心用计总无成。匿丧伐主天安顺，势败兵亡见报明。
 </p>
