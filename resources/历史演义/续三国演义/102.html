

<p> 　　却说石勒既送伪书以绐王浚，浚以为实。及田矫报币回，深言石勒恭敬尊崇之意，北面拜受，与待以天使等因，浚乃又使田矫颁赐玉麈尾并袍带于石勒。勒问于张宾曰：“田矫此来，别有何意？”宾曰：“彼将来视我强弱虚实也。可以匿其精壮，虚其府库，以弱卒侍卫与之接见，然后乘醉与观库藏营寨，示之以弱，使回见浚道之，自然无疑惧于我矣。”勒然其议，布置停当，而后见矫。又设一座于南面，悬麈尾于壁，以纱罩罩之，北面再拜，谓矫曰：“我之朝夕不得见于王公，见其所赐，如见公也。”复遣董肇奉笺于浚，期以二月亲诣幽州，率众奉上尊号，又致启与枣嵩，乞为冀州牧兼广平公，以备反侧之子。枣嵩言其意于浚，浚愈信于勒，乃决计自立，惟虑刘琨在并州，执忠守节，合兵问罪，以此未敢妄行僭立。及闻刘曜被琨所破，刘聪屡屡出兵取气，两家仇杀不已，时无安静，幸有代兵相助，得以不败。浚度刘琨自顾不暇，乃营修宫殿，设坛告类，建立太子，置官属，定爵品，以枣嵩、裴宪为尚书左右仆射，使其子居王宫，持节颁匈奴中郎将，以妻舅崔毖为东夷校尉，朱愿领冀、并、汲、兖诸军事，朱硕领幽、燕、辽、蓟诸军事，行安北大将军，田徽为河间太守，李浑为蓟城太守，薄盛为云中太守，田矫为中山太守，择日登位改元。荀绰上谏，以为宜效曹孟德、司马仲达，本身尽其臣职，以免后世议论。浚怒其阻己，黜为魏郡丞，以范阳太守游统为魏郡守，升高紞为范阳太守。府掾王悌忠谅有才，浚虽用之，不甚相得，闻贬绰而用高紞为范阳守，乃上谏曰：“荀绰、游畅，我邦之栋梁，岂可弃之于外？高紞、田矫朽腐愚庸，岂可使居大郡？且作事必须应天顺人，不宜倚骄自大。”浚见其言利害，若使纵彼，他日必然忤己，阻遏自立之意，竟命杀之。臣僚皆怒，不敢明言，因密造诋语，令小儿辈传诵于市中曰：“幽州城门如藏户，中有伏尸王彭祖。”浚虽闻知，亦不能省，反捉其诵读者，连父兄杀之，人皆惊惧，此语乃止。<br><br>
　　石勒界中闻得诋言之谶，及贬荀绰并杀王悌之忠，游士多逃去，驰报与石勒知之。勒召王子春问曰：“今王浚大失人望，又思僭立，吾欲袭之，卿昨往观动静，度浚可以袭否？”子春对曰：“幽州自去岁大水，人不粒食，王浚积粟盈山，不能赈恤。刑政苟酷，赋役烦劳，官吏愈急，民不聊生，不能宽省。贼害贤良，诛逐谏士，谣歌纷纷而不知悔。百姓流离四方，军士奔投外郡，藐若不闻。狐狸踞于府门，野雉鸣于厅事，灾异迭生而不知警。鲜卑离贰，乌桓不附，代公宣力而丧子，顿忘结好，自损羽翼。任用枣嵩、朱硕、田矫、朱愿，贪酷残暴，不以为蠹而以为能。斯则爪牙摧于外，腹心病于内，人情沮挠，事势羸憋。而王浚犹置立台阁，建设公卿，自言魏武晋宣不足道，谣诼灾异不足惧，此其将亡之兆也。王彭祖不知，而子春之所以知也。”石勒听毕，抚掌大笑曰：“据卿确论，王浚真可图也。”乃缮甲练兵，阴谋袭浚，但恐诸处心不可测，复救王浚，未敢即进，乃问计于张右侯。宾曰：“夫袭人之国，当要出其不意，军严经月而不行，岂不为人识破乎？”勒曰：“实虑乌桓并代为之救援耳。”宾曰：“三部素皆羽翼于浚，迩来段氏自结于我，审广、郝袭、靳市皆被王浚所责，悉各离叛。浚怒，加兵问罪，举各抗敌，已成寇仇，此则外无声援以共扼我也；幽燕饥歉，人皆茹草，浚不之顾，众叛亲离，贤士避缩，此则中无明哲与共拟议也；法令过酷，武夫畏罪，军卒少练，此则内无强兵以抗御我也。浚有此三失，若以大兵临之，势必土崩瓦解。且愚料之，轻军往返不出三旬，就使三方有动，我已获浚兵，可旋踵矣。正宜乘机迅发，勿得后时。”勒曰：“刘琨与浚同僚，岂无狐兔之念乎？”宾曰：“琨、浚虽皆同为晋臣，其实心自吴越。琨以忠，浚以佞，志行各异。且前者王浚不救刘琨，而琨焉肯来救浚乎？将军必不放心，可修笺致琨求和，言王浚妄自称尊，求请讨之，以地赎取三台之罪，琨必允我以讨逆浚。吾终灭浚，而琨终不救浚，亦不我袭也。”石勒闻言大喜曰：“吾中心之未了者，右侯能井然了之矣！”于是令徐光作书交聘于琨，卑辞谦言以谄之，厚礼贿简以啖之，使张虑赴荥阳曲见琨，献上书札礼物。<br><br>
　　琨拆书看之，见其辞意恳至，甚陈己过，三台被刁膺所误，致负大德，已削贬为白衣待罪，乞求讨罚王浚僭罔之罪，归款报效。琨虽不欲石勒妄为冒通书札，一则虑勒兵强势盛，二则惧刘曜再来攻夺，不敢妄动，三则憎嫌王浚灭成都王与纵祁弘焚掠长安之惨，又闻浚立百官，将欲叛晋，亦幸石勒去讨，乃允其请。移檄部郡关津，言：“石勒听吾前书之劝，悔过改正，求拔幽州，正王浚叛主之罪，效力将来，以谢累年之愆。今听所求，受任通知，不得以逻兵巡察阻其归向之心。”石勒得报，使董肇持伪表先行报浚，言冀州牧自引轻兵来上尊号。浚私受表，不与裴宪等知之。勒遂以轻骑先发，大将军张敬带劲兵三万，持火夜行继进。勒至柏人，执主事者游纶杀之。恐其报兄游统，记前斩伻之恨，先声漏泄故也。再至易水，易水守督孙纬觇勒动静，知其非为来奉戴意，乃欲遣使驰白王浚，先使人约会游统，共阻石勒。统知勒兵少，止纬莫报。勒乃前进，将到郡，浚将王甲始等请出兵击之，可擒石勒，以剪巨擘，建不世之勋矣。枣嵩素受石勒厚馈，力劝王浚莫阻归向之心。浚乃怒叱众将曰：“石公此来，正欲奉戴孤耳，敢言击者斩首！”众不敢再议，浚乃命设席铺馔以待之。<br><br>
　　勒晨早至郡门，叱门吏启闼，心中尚疑有伏，乃先驱牛羊千馀向前，声言上礼，实欲塞诸巷道，使兵难进耳。得至府第，遂分兵把住门闼。时王甲始见浚不听，将兵出巡宁朔，王昌等皆遣出。浚见勒至，文武久不入请，心中疑惧，或起或坐，出衙来看，只见石勒戎服坐于政事堂，命石虎、石闵带甲士入内，执浚立于案前，使徐光让浚曰：“君位冠元台，爵列上功，据兹骁悍之镇，跨全燕突骑之乡，手握强兵，乃至观京师倾覆而不援，致天子被掳而不救。妄思自尊，专任奸暴，杀害忠良，肆情恣欲，毒遍燕壤，自贻至此，岂非天也！”王浚听言，怒骂曰：“胡奴敢调汝乃公，何往逆之甚也？”时浚将只有胡矫、王昊在郡，知勒有变，不及点兵，仓卒带领五千部属，将欲杀入，忽见张敬帅铁甲军兵三万来到。二人知势不敌，乃走出城，往广平、宁朔报知王昌、王甲始而去。石勒以精卒五百骑，遣牙将王洛生送浚父子于襄国城去。徐光知之，急入阻曰：“路途非止一日，倘易水、柏人诸隘有兵袭夺，必为后患，宜当斩之。”勒急召时，洛生已发，随后赶时，隔远不能及矣。石勒甚悔。张敬曰：“待吾将兵万人，兼程而进，护过二处，有何惧哉？”由是即携干粮就起。勒乃点集浚兵，有万馀不肯至者，尽皆杀之，分遣流人各还桑梓。停二日，不见兵发，勒乃召枣嵩、田矫、田徽、朱硕、朱愿，责以贪贿乱政、残暴生灵，皆斩之，尽去浚之腹党牙爪攻具。又使人收游统，治其不忠之罪，戮之。召裴宪、荀绰，复其官，辅理州事。授晋罢任旧尚书刘翰为宁朔将军，行幽州刺史。焚烧浚伪宫殿，大掠库藏，载回襄国。将米粟据执不放，兵民饥甚，尽生怨怒，又皆念浚，多逃出城追从胡矫、王昊。昊奔广平见兄王昌。矫至中途，遇王甲始兵转，告以其事，二人大哭一场，昌曰：“吾固知主公骄悖，必然有失，以此放心不下，未到彼处而回。谁知果被贼掳，如之奈何？公可疾往易水，去请孙守督同来商议。我今亦往广平，会王右军兄弟去也。”于是两人别去。<br><br>
　　矫至易水见孙纬，告其事，纬哭而叹曰：“昨日张敬兵过此处，吾见其往返日期之近，以为石勒不曾有变。若知王左军等出外，主公被掳送上襄国，邀而夺之，反掌中耳，何如此之悖心失志也！”懊骂不已。胡矫曰：“事已往矣，悔不转了。即今王左右二军广平相合，共向幽州恢复，将军可速前去，一同破勒。”纬曰：“猾贼必然有备，恐未易胜，二公何足急也？”矫曰：“不妨，石勒所将三万七千人马，张敬分回一万，所存只有二万七千。且彼杀吾燕兵万人，执粟不放，兵民皆怨。且有裴宪、荀绰在内，人不为用，易于破也。”纬曰：“吾不被游统所误，石勒不知几时被擒，连襄国亦属我矣！”矫曰：“到郡之时，若依我与王甲始等之见，张敬未到，擒勒如拾芥耳！奈乎主公自悖，以至如此。”于是二将引兵三万，不合王昌等，径望幽州杀进。石勒在州中布置，忽报王浚旧将王昌、孙纬等合兵十万，分两路杀来，将及至城矣。石勒大惊曰：“内兵未附，外兵又迫，如何与战？”连忙分付收拾东还，乘夜即起。次日辰牌，遇胡矫、孙纬兵至，布阵阻路。石勒下令不须整伍，一齐冲杀过去便是。众将听命向前。孙纬看知其意，亦下令曰：“贼兵已无战心，队伍不整，可卜胜者。汝等须竭力抵住，莫容走去。”及至孔苌、张雄、邵攀、赵鹿等一齐冲进，幽州兵士奋力死战。胡矫佯叫曰：“广平、宁朔两路大军杀至矣！汝等竭力，成功只在顷刻，切不可退！”兵士见勒将殊死冲路，恐其突过，乃一齐以弓弩射之，箭如飞蝗，汉兵不能得进。石勒怒喝向前，忽见后面炮铳连天，王昌、王甲始等赶至。勒兵首尾不能相顾，被晋兵杀得尸横满地。孔苌见极，当先撞阵，马为射倒，即飞步前进，又遇胡矫赶至，一枪刺中肩膀，却得张雄接住救免。石勒亲自向前开阵，胡矫拦住，勒大喝曰：“汝乃何人？敢来拒吾，是寻死也！”拍马抢进，三合之中，一刀砍死胡矫。众将始得冲脱，望易水而走。王昌、孙纬等随后掩杀，勒兵死丧殆尽。将至易水，王甲始又从间道截出，张雄奋勇突阵，身中十馀枪，犹杀幽州副将二员。甲始少怯，方才离阵，王昌、孙纬大喊又到。勒兵争渡易水，晋兵拥至，无马者尽皆淹死，勒与众将仅以身免。昌、纬等整兵过河，将欲再追。张雄、孔苌、赵鹿等各带重伤，心中甚惧。却得张敬送王洛生过柏人，再提兵马来幽州防变，正遇石勒狼狈而转，遂整待敌。昌、纬等以兵马劳倦，退过易水扎住，以防石勒再进。<br><br>
　　裴宪、荀纬劝刘翰集旧兵追勒，以赎前愆。翰思为勒所立，恐众将不容，乃弃幽州，奔往辽西，投于段匹殚。匹殚乘王昌、孙纬与石勒相拒于易水未还，即点人马，佯为赴难，假公济私，径到幽州据之，自称幽州刺史、蓟辽大都督，遣人至易水召浚诸旧将议事。王昌与孙纬等大惊，急欲回复其地，以逐辽段。王甲始曰：“匹殚乘我等在外，暗来窃据，必然有心备我。且彼兵久逸，我兵劳而粮少，焉能与战？况总管父子悉被勒掳，纵得幽州，推谁为主？待去见他，我等气又不忿。依吾之见，不若奔往北代，再来复取，以雪此恨。且此时斗米可以易银贰两，斤肉值银伍钱，人民饥甚，我等得亦无益。”昌、纬从之，乃收拾人马，望金城而去。段匹殚见诸将北走，知无兵变，即一意安抚幽燕之地，竭资赈恤，民始安贴。石勒见幽州兵将北去，亦整辔回转襄国。将入境，思量不好见王浚之面，乃唤从事庆封分付曰：“王浚父子位高爵重，我与相见，难好看待，且他不曾有恶与我。你可先入城中，令人押出斩之，不可容隐。”封得令，飞马至襄国，密与张右侯言：“王公叫我先来，如此如此。”遂取出监，绑上法曹。王浚大骂不绝，父子悉皆遇害。晋史官断之曰：<br><br>
　　王浚揭由捧雉，孕本贸丝。因家乏王，遂登显秩，强拥北州之士马，偶遇东京之靡沸。正宜感召诸侯，宣力王室，而乃反又乘间伺隙，潜图不轨，纵肆獯虏，迁播乘舆。遂使章甫潇然，黎元涂地。任贪夫于藏户，戮高士于燕陲，阻越石之内难，邀世龙之外亲。恶稔毒爇，坐致焚燎。天假手仇敌，以伸凶犷，遭庆封之僇，嫚骂何补哉？<br><br>
　　王浚父子既死，石勒乃始入城，张宾、王子春等参拜。勒命将浚尸首埋之。宾曰：“浚害刘灵，汉主未得报恨逞志。今当献捷于朝，又可以申我之功，又可以免彼疑我有自图之意。”勒伏其议，乃使曹掾、傅遘函王浚首级，上平阳呈献汉主。汉主大喜，曰：“老贼害吾大将，恨向未忘。今日揭斩父子，刘灵之仇已雪，使吾又释一忧矣。”乃下敕封石勒为平难大都督，赠十二郡。又封张敬、赵染等为十二侯，张宾封燕国公，共守封郡，以旌平王浚之功。后贤有诗一首叹王浚曰：<br><br>
　　王浚纵横著盛名，雄居幽燕妄称尊。只因罔大思图霸，未得胡降反被擒。
 </p>
