

<p> 　　且说王敦以南梁州界近武昌，屡有谋并之心。惧周访多智，不动。至是闻周公身死，乃遣王舒往监其军。访子周抚惧势不敢拒，遂上表至建康奏帝请凭。帝知敦心欲专据上流，不许其请，擢甘卓为南梁州刺史，征王舒代为右丞，敦乃留舒不遣入京。其时王敦与兄王含皆拥重兵于外，王导总朝政于内，其从子弟皆列显职。时人为之语曰：“王与马共天下。”刘隗等闻得此言，乃密启于帝。帝亦见敦恃功恣骄，心中虑之，阴与隗、协等谋议，少抑王氏之权，聊疏王导。中书郎孔愉恐导愧而怀忌，君臣成恶，敦等怒乱，乃陈言王导有佐命之勋，宜加委任。元帝不听，反出愉为历阳内史。王导明知朝中恶其宗党强盛，周、刘、刁谋以抑其权，亦不以为意，能任其性，事君无二，自澹如也，人益重之。惟王敦知之，心怀不平，乃与其参军沈充、钱凤议论此事。沈充知敦有异志，即阴为设谋画策，遣心腹分据上流，然后具表入朝，陈疏王氏之故，以试众臣等力量如何。敦曰：“建康所养军马并不曾少损，外镇守御亦盛，今若恃横，岂不兆兵乎？”钱凤曰：“周访已死，甘卓虽来，老而不果，上流皆吾掌中矣。只有祖逖在北，颇有兵威，界于二赵之间，必不敢妄动，所言之事，但探晋主君臣智识何如耳。其大事待祖逖一死，建康不足平也。”敦信之，乃上疏为王导讼功，辞语含怨，甚是不逊。帝患之，思惟左军政司马承忠厚，有志量智识，系王室至亲，乘夜召入宫中，与议敦罔。承看毕，谓帝曰：“王敦拥据上流，久有不臣之心。今骄悖若此，宜早防之为上。”帝复召刘隗入议。隗曰：“敦疏言陛下委腹心于隗、协者，其意将欲以臣等为名而思作乱也。不若委臣以兵权，召募义勇，以伐赵救李矩为名，协同祖逖，察其逆迹显露，讨而平之，庶免其患。”帝以王氏有功不允。三人计议一夜，不得其策而散。越数日，湘州守余仁卒，敦又上表请以沈充为湘州刺史。元帝复谓谯王司马承曰：“今敦之逆状已著，彼将欲遂朕为惠帝也。且湘州控据上流三江之会，设若以敦党沈充为之，获遂其奸，他时为乱，何能御之？今不必从其所请矣。朕欲皇叔前去为之，何如？”承曰：“臣得奉诏，惟力是效，何敢有辞？但湘州经弢、曾之寇，民物凋敝，必得三年之后，乃可整振戎事。苟或逆敦先期为乱，臣虽灰身，亦无及也。”帝甚然之，但思无人可去，只得以承为之，承领诏而行。驾过武昌，王敦知之，迎入设宴款待。酒至半酣，敦谓承曰：“殿下乃雅素佳士，恐非将帅之材，湘州多叛且敝，恐一时难制也。”承曰：“公未之见耳，铅刀岂无一割之用欤？风俗之悍，地土之薄，但看人之治否何如耳。”敦无以对，送承下船而回，谓钱凤等曰：“彼不知惧而学壮语，无能为也。奚足虑哉？”司马承到任，见湘州士民困敝，躬自俭约，倾心绥抚，人民稍安。王敦忌之，思欲袭而害承。值日中，有黑子蔽光，长庚昼现，恐朝廷警备乃止。时晋元帝大兴四年，西赵主刘曜光初四年，后赵主石勒太和四年也。晋帝见日变忧甚，召著作郎郭璞卜之。璞欲劝帝赦宥百姓，以收民心，好拒王敦，乃卜之，乘机而言曰：“阴阳舛晦，皆繁刑所致。然狱不欲数数而然。子产知而铸刑书，此非政之善事，所以又不得不作者。今要回天变，拯救一时弊政，惟赦民以蔽上流，乃高策也。依卦中爻象，赦出则凶灾退而福祥至矣。”帝从之，次日大赦境内，行文各镇。豫州祖逖榜出，百姓皆感恩欣跃。后赵所辖之民，将晋因月变行赦报与守将，守将奏与赵主勒知，石勒召张宾议曰：“祖逖虽与吾通好，边境无事，今彼行赦，吾民悉皆仰德归心于晋，且天日人君之象，或何不惊畏？行赦而无惊乎？”张宾曰：“赦亦要须，恩亦要施。”乃作赦文宽宥刑狱征徭，又定九品官职，诏公卿及州郡官员，岁举孝廉、文学、贤良、方正、直言、勇士各四名。荐举不当及无应者，皆罚罪。于是穷得达，野无遗贤，文武称职，兵众日盛。其养子单于大都督石虎自恃强勇，有兼一天下之心，乃上言曰：“今国家兵马八十馀万，粮积十有三年，久闲坐食，无用武之地，何不趁此兵威，北取燕冀，收服辽代，再征河南。诸处一平，然后西并刘曜，东下建康，以成一统。何为区区拘执小义，自失大计乎？”石赵主听言大喜，即以石虎为征北大元帅，提兵二十万，先取冀州；孔苌将兵五万，分略幽冀下县。时幽州总管段匹殚以冀州邵缉归附，自与段文鸯将兵五万屯厌次城，好相救援。石虎至界，探得备细，乃与将佐等曰：“冀州邵缉兄弟易与，不若先取厌次，破擒匹殚，则全燕之地易取也。”众将称善，取小路而进。邵缉知之，遣人报于段匹殚。匹殚乃点集兵马，以备迎敌。不数日，后赵兵到近界，匹殚恐其逼城以扰居民，乃扎营于要路拒住。石虎探有兵阻，引众直前布阵厮战。匹殚亦严队伍而出，遥见石虎威风壮猛，状貌魁梧，乃顾谓弟文鸯曰：“一向不见石儿，何变异之若是也？似为可畏，须要谨防。”文鸯曰：“兄何长他人志气，灭自己威风。待吾出马打话，看他何如！”乃向前欠身谓石虎曰：“向曾结契，既犹一体，何屡侵犯？”虎曰：“兄居辽西冀北之地，当属我赵。前破邵续，是汝袭救，夺吾成功之冀城，反言侵汝也。但还吾幽冀，即便干休！”文鸯曰：“汝父得幽州而不能守，袭邵续而不能下城，是自无用，反欲责人？”石虎大怒，挥刀杀出，段文鸯挥槊架住。二人素有旧好，各知英勇，乃抖擞而战。但只见杀气迷空，两个煞神从云里战；尘沙翳日，一双魔帝在雾中争。二人对上了八十馀合，不分胜败。其日天晚，各自收兵。段匹殚谓文鸯曰：“我看石虎威勇倍于昔日，不能胜他。不若回城坚守，以老其锋。再合邵竺兄弟之兵，里应外合，方可破他。”文鸯曰：“邵家兵素惧石虎，恐不敢来，未可恃也。焉可自入牢笼，待其困乎？若一退守，无人来救，积日累月，粮料愈乏，越至弱矣，何以取胜？不如来日再出，与之决一大战，奋力向前，倘能杀退赵军，是吾幸也。脱不能胜，奔往辽中去守旧地，又作他图。”匹殚从之，申令三军先颁重赏，用心决战。众皆踊跃应诺。石虎归寨，亦与诸将议曰：“文鸯英勇非比别将，一时未能即下，如何取得北地？”众曰：“我兵二十馀万，他兵不过五万，何以他们为意？来日管取大胜。”石虎壮其言，重赏而散。次日，文鸯先出搦战，石虎亦整兵向前。两阵对圆，石虎曰：“世事盛衰，难逃动察。势已至此，大概可知矣，何须苦战以伤兵命乎？”文鸯曰：“今日和你并个输赢，以定去舍。休得要走！”石虎曰：“我不生擒你们，不为好汉！”文鸯曰：“弟何无情无义之甚也？难道我又擒不得你乎？”虎怒，舞刀砍杀过阵，文鸯接住。二人战上五十馀合，未分胜败。忽然，西北角上喊声大震，邵缉、邵竺、邵乐分三路杀入赵之后阵。段匹殚见赵兵纷纷乱窜，乃自催兵涌去，大叫：“石兵败矣！奋勇向前，可擒石虎，休得退后，各有重赏！”虎回头，果见后军已败，遂亦退走。段众争前赶杀三十馀里而止。虎走四十里住扎，折人马三万馀。遣人报上襄国，言被邵、段合谋攻我后军，以致败绩之事。石赵主亟请张宾议曰：“朕以段匹殚近弱易与，不以为事。今乃反被杀败，必须再起大兵前去，方可平他。”宾曰：“吾顾知文鸯英勇，非比放常，不可忽彼。今元帅有兵十六七万，足以为用，但欠于善谋耳。待老臣亲往观军，以看形势强弱，便知端的。”勒曰：“朕亦思想非右侯莫能成功，第以老成元宰，不敢动劳耳，乞指一方略可也。”宾曰：“否也。臣不亲行，焉得城下？昔日廉颇八十馀，尚能威服六国。吾力未衰，犹可临敌视事，岂惮劳也？”即使收拾起马。石勒易以毡车，遣石生、石鉴引精兵二万，护送张宾往军中谋议。石虎被破一阵，未敢进战。闻报张右侯到，乃亲自远接入营，将相战之事备细说了一遍。宾曰：“文鸯勇而寡谋，邵缉庸才怯弱，有何难破？待吾来日观看地理，便有分晓矣。”次日，石虎、石生披挂，欲护张宾往观段营，只见探子报道：“段匹殚料吾兵败必退，已皆收回厌次城中去了。冀州一半还镇，邵缉在此同守。”宾曰：“两位石将军将新兵二万，把住救兵之路。我与元帅疾将兵马围住厌次，然后用计破彼。”石虎遂拔寨齐进。段匹殚见其兵盛，乃坚守不出。虎将兵打攻两日无功，求计于张宾。宾同虎往观形势，绕城四围看过，见其前后夹山临水，崎岖险固，不易攻打，回寨与石虎议曰：“除非如此如此诱出文鸯擒住，方可取其地也。”石虎听计大喜，乃命军士于城西郊外平川之地掘下陷坑一个，上面架草木铺泥盖之。次日，引兵将城外百姓掳来，故意驱于城下经过，以诱文鸯，点精兵五千伏于陷坑两旁伺候，又假将车马装载物件，往西南不断。守兵报与文鸯知道，遂自上城观看，果见大车小载，连络而行。文鸯心中不平，下城整兵出夺。邵缉曰：“百姓与吾无干，且任其掠去。有地岂愁无人来住乎？我等且只守住，待彼懈怠，然后击之，可获胜矣。今则恐是见吾不出，故乃诱敌，未可谅也。”文鸯曰：“彼来到此，贪图掳掠之意多。我只坐守城中，任彼逞志，正中其机。且吾素以勇闻，故民皆倚附。今为人所掳掠而不救取，有失归仰之心矣，谁肯为吾用力哉？再若坐视，非丈夫也！”言毕，率敢死士三千人，突城而出。杀赵骑数千，夺百姓百馀车可许。复又追去，遇赵将孔豚、逯明，段文鸯奋武突进，二将皆当不住，望西逃走。正遇孔苌自下县经略而来，两相接住，绊至日晚。城中邵缉遣将将兵接应，又被石虎、石遵、桃彪等截住杀败，退入城中。虎乃引兵去攻文鸯。文鸯怒曰：“汝欺我乏也！”奋力而进。天色已昏，虎战二三十合，诈败西走。段文鸯不知是计，从后追去。方至平川，忽然炮声大震，喊杀连天，张宾发伏四面围住。文鸯惊悔，慌欲冲走，乘黑奔逸，马入陷坑，两边喊起，忽然一齐跌下。石虎向前高叫曰：“文鸯兄，可释杖同归，免被擒害。”文鸯曰：“吾宁战死，肯从无义之贼也？”乃踊跃而起，步杀三百馀人。夜中兵将错杂，手不能停，槊为所断，众兵士犹不敢近。石虎、孔苌亦皆下马，举鞍自障，前取文鸯。文鸯战一日一夜，力疲，又值孔苌善于步斗，遂被石虎解马罗披执之，将其盔甲往城下叫段匹殚。匹殚闻知大惧，痛哭无措，俟夜与邵缉等奔走冀州。张宾乘势追至城下，分门困住。匹殚谓邵缉曰：“吾之所恃者，弟耳。今文鸯被擒，吾事去矣。今愿单骑奔走江东面帝，以见臣子之心。”邵续之弟邵乐、邵洎，怪晋主授侄袭兄职为冀州刺史，乃相议曰：“匹殚一去，此城必被赵破。不如降赵，免得日夜被挠。”正议间，晋主遣使颁赦至郡，匹殚即辞邵缉，欲同东行。乐、洎曰：“赵兵已在城外，汝思遁去，遗祸以及百姓。为今之计，只有降赵，以救军民之命耳。”匹殚阻责恳切，乐、洎乃以亲兵监禁匹殚，不容出城。又恐晋使回江东道己之失，欲执使臣杀之。匹殚正色谓邵洎曰：“汝既不能遵兄之志，遏吾不得归朝，亦已甚矣。复欲执天子使者乎？我虽鲜卑夷狄，未闻此等事也。”洎乃不敢执杀帝使，但逼勒邵缉遣人往石虎营中投降，一边开门招引赵兵入城。石虎进至公府，召匹殚问曰：“主人何避客之深也？”段匹殚曰：“吾受晋恩，志欲仗义殄灭汝等。今天不相佑，使汝狂奴得肆凶狠，复何云乎？”石虎见其语言不逊，不好留镇幽冀，乃将段匹殚与邵洎叔侄等六人，尽皆解送襄国而去，于是幽冀燕并悉归后赵。段匹殚既至襄国，赵主勒敬其忠义，亦不加害。及退居行馆，常着朝服，冠晋冕，执晋节，朔望朝拜晋帝神位，于后赵主勒并不为礼，久之靡改。赵主谓孔苌曰：“匹殚兄弟二人，中心不降，于朕全不为礼，将何处之？”苌曰：“段氏发身辽右，陛下奋迹上党，一同起事，曾约兄弟，彼今安肯屈膝？若留此人，久后倘或变生，反为不美。弗若杀之，以全其忠。”石勒可其言，乃使军士将匹殚、文鸯皆缢杀。张宾闻知，乃入见曰：“段氏忠臣，又皆加害；邵氏逆子，反成见留，此则无以示天下忠臣逆子之心矣。”勒无言以对，乃命将邵洎四人皆斩于市。石赵主既平幽冀，山西河北悉归舆图。喜帝业以成，命官吏至上党武乡营修石苋坟茔，立大牢祀之。封石宗之子石扑为冀城侯。因召武乡耆旧邻右等七十以上者，俱至襄国，赐官带御宴，以崇显之，耆老不敢逆，皆随使命而至。大排筵席，与父老辈论齿序而坐，以叙昔年乡曲之情。饮间论谈平昔勾当，无不欢笑。独有联居李扬亦乃壮士，膂力雄豪，常与勒争麻池捉鱼，动至厮打，两无相让。后勒聚兵报仇，乡中十八凶十四悍皆从，只有李扬勇冠，不与俱焉，至是恐勒见怪，亦不来赴。石勒因问众曰：“李扬在否？”对曰：“在。”勒曰：“何为不来？”对曰：“扬思得罪于先，惧不敢赴。”勒曰：“麻池殴击之时，乃布衣之事，焉知有今日之异乎？朕何怪为？”乃复使人备马去请，分付曰：“如彼不来，定斩汝等！”使者领旨见扬，拜跪哀告。扬乃聚老幼谓曰：“昔年少壮，只逞一时之强，焉知今日有生杀之异？”因而涕泪泣别，举家恸哭拜送。扬乃分以为必死，一路多索酒肉，以消忧闷。及至襄国，入朝拜伏于地，惧不能起。勒命左右扶上，叙乡曲礼赐坐。复召众故旧欢呼戏谑，再相畅饮。酒斟，把扬之臂曰：“朕生厌卿之老拳，而卿亦饱朕之毒手，可谓两尽少年之壮矣。”至更深，席散。次日，赐李扬甲第一区，拜为参军都尉。又与众老者曰：“武乡者，朕之丰沛也。万岁之后，魂灵当归之耳。朕依汉高待丰沛例，武乡钱粮免什七，丁壮不役。”言讫，颁赐布帛财物给赏，而以安车送父老各还武乡。父老上言，以为陛下主宰万民，不宜荒饮。赵主勒听之，乃重戒酿酒，虽郊祀社稷宗庙，皆用酥酪行之，于是数年无敢酿酒者。后人有诗赞曰：<br><br>
　　石勒虽由起莽徒，移风制设创鸿图。礼贤劝课施存恤，是亦五胡伟丈夫。
 </p>
