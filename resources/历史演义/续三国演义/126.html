

<p> 　　刘赵主自悔过从谏以后，兵民日盛，乃聚文武于便殿，欲议复取洛阳，报宋始之恨。乃问于姜发、游子远曰：“朕前要伐李矩，二卿以为宜先平秦陇。今胡崧授首，陈安归附，兵闲已久，可以出征否？”姜发曰：“李矩南有祖逖为之声援，东有王敦为之掎角，亦难即下者，必须谋定而进，未可造次。”子远曰：“吾有一计：欲取荥阳，只恐祖逖在于豫州，与此地密迩，常怀报仇谋汉之心，必来助矩。王敦隔在江汉，尚不足虑。今当会合石赵王，使其南讨祖逖，我复洛阳，共分河南之地，方可以动。不然，恐难独进。”刘赵主从之，乃遣牙门将军刘贡，赍礼物结好石勒，约争河南之地。贡至襄国，朝见石赵王，献上礼物，并西赵主之书。石勒受之，拆开其书，与张宾等看曰：<br><br>
　　朕与赵王，忿司马氏兼并西蜀，奋起恢复之志，百战而克洛阳，可谓得之不易也。讵意先帝委托不当，赵固反复，以致失守，皆李矩诱惑使然，非江东晋主之争。前拒太子灿，后败大将军畅，又退石生而劫尹安，使汉业功成而废，心所不忍。朕揣皆由李矩、郭默于中逞志，兹欲振旅河内，以祖逖在邻，必然进救，恐耽日月，特具启札，约王南讨祖逖，两师齐进，河南可下。分而守之，亦以见刘赵一家相顾之情。幸惟察之。看书毕，石赵王曰：“西赵主刘永明欲攻李矩，而约朕南伐祖逖，共取河南，虽是说要之计，亦为两利之机。朕今正欲兼并中原，若能破得李矩、祖逖，可以横行矣。不然，我兵独进，亦难即便克地。”张宾曰：“祖逖善谋，甚得民心。苏峻、刘遐皆勇而善战，恐未易图也。”掌东兵将军桃豹曰：“南江素弱，水战是其所长，马战非其所宜，易于征讨者。虽然刘赵王是邀我牵制祖逖，则河南之地亦不可不取。乘此假臣精兵五万，管教河南之地以归我国。”后赵主石勒听言大喜，点兵五万，以桃豹为河南招讨大将军，择日出师。桃豹领职，将兵望河南而进。至陈州故城屯扎，使人诈言：“石虎、石生大兵二十万，自湖襄顺流下攻江南。吾今雄兵十万，独取河南。守宰各宜早顺，脱一打破，枉遭杀戮。”诸晋守把关津界堡之人悉以为真，一面申报祖逖，一面具表奏知晋主。元帝见本大惊，乃会集文武商议退敌之策，王导、周顗二人曰：“陛下不须忧虑，石虎虽云顺流东下，徐淮有刘遐、苏峻镇守，荆襄有王登、王含、周访镇守，其兵有翼，不能飞渡江淮。此虚声也。但河南一带恐被所扰，亦有祖逖在豫州，缓急自来请救，亦无妨碍。惟恐百姓被难耳。”帝曰：“若此，莫待来请，去恐不继，可先差良将数员，带兵押运粮草前去相助，以保不虞，勿使临期误事。”周顗曰：“祖逖部下有大将韩潜、冯铁，皆万夫之敌，董诏、卫策皆智谋之士，又有冯宠、谢浮为助，张敞、祖济之援，亦能御敌。此处之将不惯弓马，恐临阵有误，或不遵约束，反成不美。只须差一将官，速解粮草，以助军威可矣。”王导曰：“宜下诏与苏峻，令谨守江淮，以防北军。蔡豹、刘遐移兵为逖声援，保无失也。”帝从议，下诏各镇而去。又命蔡遹、蔡进兄弟，运粮米五万石以应军需。桃豹自到陈州，下令郡县，无降附者至，乃分兵先往征讨，就破各处镇守坞寨，以试祖逖。祖逖命韩、冯、董、卫四将分头守护。两边大小战有十馀阵，互相胜负，俱各损兵折将。惟桃豹自与韩潜相拒，潜部将舒怀被豹所斩，勒将刘库盈亦被韩潜所杀，前后厮守四十馀日。南兵乏粮，饥不堪战。韩潜大惧，使人往豫州催粮，逖以粮少难解，心中甚忧。却好蔡遹听知构战过月，料得粮少，恐兵心变，起马先将百斛驰至逖处报信，以宽兵心。逖见略喜，即设一计，将车数十辆，装载沙土，上以粮米遮盖，就令蔡遹押运过前。又将好米装上二车于后，分付如此如此。蔡遹领诺，受逖密书，径去先见韩潜，以书与冯铁言：“城中乏粮，不能应付。朝中蔡副军运粮，只在二日到，今特诈推粮车，虚示北军，使不敢逼战，其毋嗔怒。”韩、冯二将见蔡遹自持书至，已知真假，遹于路故使军人将真粮在后延捱，被桃豹巡军所遇夺去。豹亦知南兵粮到，又听得韩潜等整饬三军，扬言各寨，道粮草大至，明日当尽力破贼，不可有误。豹心甚忧，与众商议曰：“吾初以为南兵易与，今观韩潜、冯铁亦是勍敌，且渠粮草已至。我昨夺得两车，支给不勾三千馀人。今渠欲要出战，我等食少，焉可与敌？”其弟桃彪曰：“且只守定，差人星夜去讨粮草，兵心方坚。”豹然之，使飞骑上襄国请粮。去两日，遇赵主所差牙将支英运粮前来，令原使随转报信，以安众心。使回，见一彪人马当道而来，慌忙躲避。部落捉住见其头目，问是桃豹所差，乃曰：“汝弗惊惧，吾亦赵国中坞主，姓陈名杰，汝说来由明白，放你。”其人言：“催粮，遇支英已解来到，先回通报耳。”杰曰：“若此，速去莫误。”其人别去。原来陈杰与祖逖极密，常相往来。感逖劝教之恩，暗地使亲人报韩潜知道，言：“祖豫州远隔不能即至，将军宜亟将兵邀截，桃豹可破也。兵虽有万馀，皆是驱押车马，弗得畏惧。”韩潜恐杰难测，不敢亲往，使京将蔡遹、降将冯宠二人各引精卒三千，伏于陈川要路茂林之中候之。次日黄昏时分，果见支英领兵三千在前，其馀者皆押粮在后，并无提备，坦然而进。忽听得一声炮响，蔡、冯二将杀出。支英只道是接粮之兵，向前叫曰：“吾乃赵国解粮将官，汝是何人？”言未毕，蔡遹赶进曰：“吾接粮者也。”把支英一刀砍于马下。兵士等尽皆乱窜，被南兵杀得交横满地，馀者在后的，逃回襄国而去。陈杰率部属三千来助，叫曰：“吾乃昨来相约之人，特至此间帮送粮草，速宜驱走，免彼知觉来夺。”陈杰护蔡遹等过界，乃驰至桃豹营中报知，言：“我听得炮响，引兵来看，正见南兵驱粮前去。吾追去救抢，反被杀败。乞发兵再同赶去。”豹怒，点兵出营，已是辰时矣。见有走脱小军来到，言：“昨日一更时被夺，过了一夜，尚追何干？”桃豹大咤，乃与陈杰等同回故城。杰曰：“将军城中粮少，我等怎又在此？且回坞中就食，明日先送五十石二麦至此相助。”豹曰：“汝不曾经战，焉知大用？五十担是汝数千人之给。我今粮草被劫，他今多上加多，我乃乏而又乏矣，何能与国干事？”桃彪曰：“三军以食为命，日夜思望兵饷到来，好与进战。既被所算，再来无及。不如悄悄退回，又作道理。”豹曰：“不得寸功，擅自退兵，何以为言？”彪曰：“今被诡计绝吾粮道，袭去粮草，已有辞矣。焉可迟疑，使南兵来攻而后悔乎？”豹从之，命陈杰回坞，明日我等俱还襄国。陈杰又将此事报与韩潜知道，潜乃夤夜约冯铁分两路追赶桃豹。铁见使至，半夜来会韩潜。潜令蔡遹同冯铁引兵二万左进，自与冯宠引兵二万右进。桃豹以为南兵不知，坦然无备。部将等曰：“须留兵断后，以防不然便好。”豹曰：“彼只虑吾进攻他们，焉暇及此？”乃即当先直行，至陈川谷口，路狭难走，缓缓不催，被南将追及，韩潜、冯铁两路一齐从后杀去，北兵跻住，人踏人，马踏马，号声震地。桃豹听得连路喊声，急忙回马来敌，一时不能前进。兵士只顾逃走，那有战心？遂大败，望风而走。韩潜等随后跟去，一直追至雍丘，方才住马。五万北兵，杀死过半。潜使人报捷于祖逖。祖逖大喜，乃尽提本部人马，与董诏、卫策等俱进。诸坞壁群县先被赵夺者，皆争来附，悉因陈杰为之说导故也。逖抚绥新旧，劝课农桑，远近悦服。自与诸将镇于雍丘，与士卒同甘苦。民生虽至贱者，以恩相待与豪贵无二。赵之郡县有质子在勒处者，亦各不顾，赍解粮米归逖。逖钱粮大积，兵威大震。报入建康，晋帝大喜，加逖兼三镇刺史，令复中原。逖得诏，乃谓众将佐曰：“吾今至此，洛阳已自归晋。其馀数郡，有何难取？不日当尽复河南，可重整神州矣。”忽报：“郭默领兵入洛，以制尹安，恐其反复。李矩怪其久恋洛阳，以为逆节抗制，遣人责问征还，郭默疑惧不发，李矩率兵讨罪，二人自相仇杀，弥月未已。尹安欲劝郭默复以洛阳归赵，将军速处之。”祖逖乃遗书责二人曰：“今王事多艰，中原未复，正臣子励心扼腕之日，何乃自相仇杀？报国之心何在哉？欲为大丈夫，岂可如是乎？且刘曜兵出关，不时就到，吾尚为二公忧之，二公又得不以始终之计留心，而以睚眦小忿着意耶？”二人见书感悔，并皆解甲释怨，回报祖逖，愿听节制。石勒正幸矩、默自争，闻祖逖以书谕改，私谓张宾曰：“祖逖如此得民服人，朕恐河南之地，不久尽为其所统，使中原又添一强敌也。”宾曰：“臣闻逖之为人，知恩好义，极有智谋。若与强战，亦不能胜。且晋得正统，气数尚旺，有兵添益，如孙刘之独排曹魏，孟德终不见憋。不若以恩结之，正所谓‘羊祜不死，东吴尚安’，此之谓也。今范阳是渠祖居，父母祖宗坟墓皆在成皋，可敕本县官吏为其修理坟墓，竖祠立庙，觅人与守，赐田供祭。逖必感恩怀德，不侵我地，不受我降。河南安靖，我得从事北地以广疆土矣。”石勒喜而从之，差孔苌亲到成皋，使县官起工役为之修造。令曰：“晋与我赵，仇敌之国。大司马何乃反为修营？见者岂不诮吾为惧彼乎？”苌曰：“不然。此公北州之士望，当今之义人，大尹其加工代为治之。”县官应诺。祠成，苌为署晋大司马扁，寻祖氏人守之，给官地与种。其人将石勒、孔苌之意申报祖逖，逖甚感勒之阴德，戒令两边关隘守卒，不许相伤争竞，有事须要禀白而行。适有祖逖辖下牙将童建与上蔡内史周密有仇，密才名尊重，建欲报不能，乃乘夜躲入密之帐内，刺死周密，藏其首级，逃入后赵献功，以图进身。石勒将童建斩之，并周密之首一齐亟送与祖逖，以书遗之曰：<br><br>
　　叛臣逃吏，国之深仇。将军之恶，犹吾之恶也，吾故不容，为公戮之，遣人将忠党首领并献麾下定夺。外将军祖氏之佳城在于吾境，即同吾之祖。先已皆遣人修理建祠立铭，署将军雄藩位号，以崇显于扁。其祀事田闾，一切完具。将军其安之，慎毋介意。祖逖见书，益重石勒能知胡华大义，回启报谢。自此后赵来附者，逖惟慰谕不纳，抽兵回豫州。由是后赵亦不敢南侵，东晋亦不谋北伐，兵皆守律，民得安生，皆张宾以德报怨之功，祖逖以恩待仇之效也。再题西赵主刘曜约会石勒之后，探得桃豹已驻兵陈川，以缀祖逖，乃议起兵攻打李矩，争取洛阳。晋细作探知，报与李矩知道。矩请郭默、尹安等共议曰：“今番刘曜来争洛阳，其兵必盛。诸君有何良策迎敌？”尹安曰：“我在长安时，赵王每欲出兵，则以西凉张氏为虑。今彼既来攻我，张实亦是晋国忠臣，何不遣人求助于彼，使其出兵扬言欲复长安？则刘曜心持两端，自不敢远出矣。”李矩听说然之，星夜遣飞马将书一封，往西凉求援。西平公张实见书，乃聚众将议论其事。参谋夏弼曰：“李荥阳能两复洛阳，忠功可尚。既有书来通援，焉得不从？当依其请，以兵虚言攻袭长安，则刘曜惧两头牵制，不敢逼矩矣。”实然之，令大将阎涉、赵仰提兵虚出长安，阎涉乃打从天梯山去访友人刘泓求计。泓，京兆人，与涉垂髫交，及长，善以妖术惑人，人皆敬信，奉之如师。其日见涉至，不待开言，即先道曰：“故人今欲领兵虚攻长安，的欲去否？”涉曰：“兄何以知之？”泓曰：“观天气色，是以知也。”涉曰：“然此去兄能知有战争、有胜负、吉与凶否？”泓伪曰：“斯亦易知。汝不去，则赵兵东出；汝去，则赵兵必转，荥阳得安，西凉当灾，是合其数也。吉不须言，凶可立见。”涉曰：“何云合数而无吉？”泓曰：“张氏气运将亡，一也；将军非其敌，二也；远出而无兵接应，三也。吾固知凶可立见也。”涉曰：“若然，则何处之？”泓曰：“转祸可以为福，临危须当见机。张实势衰，亡在目下，凉地必失。彼今以兵与故人，我又得神玺一颗，此天应欲使吾二人得河西也。设一去惹刘赵，则是将地去送他也，焉可使他所夺？何不趁此与赵将军谋之，一日夜驰回姑臧，骤然攻之，灭了张氏，共享富贵，岂不胜于为将乎？”涉信而从，暂辞，至河上会合赵仰，共议定夺。召将佐军士暗赏，嘱行事故，许以重职，众皆允诺。内中有感实恩德者，暗使小军私回西凉，首报张实。实于是夜入卧室，忽见灯下有一人站立，乃无头的，喝之而倒，呼人照看，无血无迹。实心甚忧，以为不祥，乃唤兄弟与夏弼秉烛共议，至更深倦怠，各凭几少伏。实忽梦见十数人于月下，打开门三重，步水而入，将身擒住，头失之，砍两刀，跌倒于地，惊醒，与弼言其事，弼曰：“我杀人则凶，人杀我则吉，梦征乃反于所行者，以阴阳交错也。”实心终以无头鬼为疑。次早，去召韩璞入议托事，即集在内众等分付曰：“吾昨所见不祥，梦入凶险，必是怪异。倘有不测之时，吾子年幼，不堪辅助。吾弟可托大事，以掌河西兵马。”众曰：“天异之事，多有不应。主公德洪恩广，天必相之，此特有甚惊报耳？”议未散，观见张茂密入，与实耳语，命屏左右，独留夏弼、氾瑗在内，道曰：“阎、赵二将领兵南出，听刘泓之妖言，欲如此如此。适有某人使小军到吾营中来首，亟宜防之。”实曰：“我道昨日事甚怪异，原来有此内变，恐不易防也。”弼曰：“事怕不知，知则无妨。此是的实无疑者，可急治之。十一人乘月行军，赵字也；门三，乃阎字破体，为闫也；步水，涉字也。必恐有枉，待吾轻兵先往天梯山捉住刘泓鞫之，再拿阎、赵治罪，自无讹矣。”张茂点兵五千付弼。弼恐刘泓有术，伺夜驰至，以狗血泼其道观之外，打开门拥入，将其内人尽数拿下，独查刘泓，以血浸生麻捆绑带回，审出真情，即唤氾瑗与阴元、宋辑等点兵三万，追转阎涉。未及起马，只见阎涉、赵仰、刘清等兵至城下，一半入门，与内兵奋死战杀。却好韩璞闻召，与阴预引兵一万来到。闻知有变，飞自前进，喝众兵士曰：“汝等世受西凉公大恩，今敢反主为乱，不怕死也？”众兵见韩、阴二人，谁敢不畏？即皆反戈将阎、赵擒住。正在招伏众军，不意刘清以术法窃入，刺死张实。两边侍卫赶出，清因血污其身，遁之不去，被获。出报张茂，茂太息曰：“鬼神之事，信不谬也。”入内抱兄大哭。韩璞、夏弼等痛怒，将泓、涉四人缚之于车，以马扯裂其四体，杀其向前亲党五百馀人，外皆赦免。擢遣人告首牙将北宫高为父子之旧职、护国效忠大将军。韩璞、张阆、马岌、辛岩、阴预、宋配等二十人请夏弼、氾瑗商议曰：“今国家多乱之秋，世子张骏年方十岁，不能制御南北刘、石、辽、代之兵，必须立张士华为西凉之主，方可御强敌。”众皆曰：“前日主公亦有嘱命，正合公举。”于是同奉张茂为西平公，茂不肯，戒谓众曰：“吾侄年已十岁，可以立矣。待吾相辅，同任其事，斯是正理。”众将曰：“主公若欲必崇大义，可立张骏仍为世子，待其长而付之，岂不善乎？”茂乃从之，权任其事，遂不及救援李矩。矩使人打探西凉起兵消息，回报言张实被刺，张茂新立，河西有事，其议已罢。李矩曰：“若此，何能拒敌刘曜？”乃使人往祖逖处乞兵掎角。又差人径至建康上表求救，言：“臣矩以犬马区区待罪荥阳，率守晋职，获复洛阳。今刘曜不忿，又欲来争。万望早赐救应。”晋元帝见表，聚众文武商议。王导曰：“有臣守忠如此，不可不救。宜下诏命祖逖、苏峻、周访三道进兵救矩，则河洛可保，赵兵可退矣。”帝从之，遣使往三处而去。诏至南郡，南梁刺史周访见帝令其发兵北往洛阳，乃叹曰：“吾见王敦心怀异志，日夜焦思成疾。今复调吾前去，上流其休矣，又焉能制其强乎？”长叹一声，昏然倒地。左右救起，病笃不语，三日而卒。<br><br>
　　按《传》：周访字士达，汝南人也。少沉毅，有志略。晋帝初渡江，即命周访为镇东将军，屡平寇盗，收杜弢，擒张彦，败杜曾，救荀崧，皆有大功。王敦甚惮之。访尝入朝面君，并不言功伐。同僚等私谓之曰：“人有小善，鲜不自称。今公之功勋无比，何对帝并无一言？”访曰：“幸平小寇，乃朝廷之威、将佐之能，吾何功之有，乃可冒罔乎？”因此朝野人皆重之。访爱惜士卒，善抚众庶，人乐为用，故所向有功。心知王敦终必为乱，若身一离，上流被其独霸，前功悉弃矣，遂致忧愤而卒。后人有诗赞曰：<br><br>
　　不怒而威羡访公，设奇诛轶冠威声。一军才起擒张彦，半缄书来救老崧。射雉慰群平杜剧，樵苏返旆克狂凶。训兵终世防敦乱，东晋堪书第一功。
 </p>
