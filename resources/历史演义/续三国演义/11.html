

<p> 　　咸宁五年十月，晋帝以卫瓘为尚书令。是时朝野纷纭，咸言太子昏庸，不堪嗣统。卫瓘每欲陈启，难于发言。一日，大宴群臣凌云台。席散，瓘乘兴入内，佯醉跪于帝床前。帝曰：“卿欲何为？”瓘曰：“臣有所启。”帝曰：“所言何也？”瓘故意欲言者至再，又隐而不发，乃以手抚其床曰：“此座可惜，可惜。”武帝已悟其意，乃亦故讹言曰：“卿真大醉矣。”瓘乃不复敢言。帝归宫，闷闷不悦，密谓杨后曰：“太子庸懦，不堪大统，此事若何？”后曰：“古来承宗继祚，立嫡以长，不问贤否，法所不可轻动者。”武帝忧思不能寐。忽报内城失火，乃亲同宫中人登楼，观望远近。有东宫才人谢玖所生皇孙司马遹年方五岁，在旁见帝凭栏观看，火光烛面，密牵武帝衣裾，至暗处言曰：“暮夜仓卒，宜备非常，不可令人窃见皇主之面。”武帝闻言甚奇之，因是深加宠恤，众亦重之。太子宫妃贾氏南风听知皇孙遹见爱于帝，自思非己所出，心中不乐，手杀监守宫人无数。一日闲行，睹见一妾有妊，乃大怒，亲自取戟，手刺妊妾之腹，其胎随刃而堕，嚷动后宫。武帝闻知怒发，立欲废之。杨后力劝曰：“妇虽有失，当看贾公之面，彼为社稷勋臣，老而无子。今因一时失手之讹，而废六礼之典，其父亦当有罪矣，可不忘其大功乎？”帝曰：“连太子一并黜之，有何不可？”杨后又曰：“太子虽庸，皇孙聪慧，有贤子以承之，何忧懦乎？”武帝被劝，以此不能定夺，乃出宫行而思之。忽见皇孙随后跟来，乃携手同往圈中玩猪。武帝甚称豕之肥，遹曰：“豕既肥，何不屠之以享有功之士，而使久费五谷哉？”帝闻言大悦，即使人烹之，分享诸士。因抚其背而谓廷尉傅祗曰：“此儿当兴大吾宗者也，不然，何数岁之孩，能明处若是耶？”次日早朝，帝谓群臣曰：“朕皇孙遹聪敏非常，前规观火之劝，后上烹猪之言，详睹吾诸子弟中，悉皆不及也。异日长大，不殊吾祖宣帝之才。朕每念太子恐难负荷，意欲易之。今见皇孙若此，宜当无改以乱国典也。”杨骏与冯、荀等率群臣上贺曰：“陛下圣鉴不错，千秋万岁，永保无疆之庆者。”独尚书卫瓘、少保和峤不悦众贺，私相议曰：“太子昏庸，终非鼎器。皇孙性敏质薄，况兼浅躁，恐亦不能临驭天下。诸大臣曾无一语及此，相率称贺，正所谓阿谀逢迎之徒，岂社稷之臣耶？”和峤曰：“吾等知而不言，亦非谅士，速当明言之，以尽吾等之心，从不从由他耳。”翌日，和峤从容言于帝曰：“太子虽有淳古之风，恐末世以来，习俗奸侥，人多诈伪，怕终不了陛下家事。”武帝不答，心固知之，亦不能决。越旦，和峤与荀勖独侍帝侧，帝曰：“向来不知太子近进何如，卿二人可往东宫，伺察其梗概，前来回话。”勖、峤领旨，往谒太子，侍讲竟日，惟道欢饮娱乐之事及闲谈俚语，并无经国虑后之言。二人还见武帝，武帝问曰：“二卿所见何如？”勖曰：“太子明识雅度。”和峤曰：“圣质如前。”武帝不怿。于是，心腹臣王佑劝帝复近镇亲王卫兵，以备调遣。帝从之，敕太子同母弟司马柬、司马玮、司马允、司马义等，仍掌护兵各五万，得专征伐，以备不虞。又擢王佑为北军中军祗候、典禁兵，以分杨氏之权；超升散骑常侍刘实为太傅，以辅翼皇孙。后人见武帝之明，少能易太子之暗，皆由杨后于中阻劝，牝鸡鸣晨之误。有诗叹曰：<br><br>
　　世善贻谋古圣言，流清本自出于源。开邦已误晨鸣牝，安得承宗有后贤？<br><br>
　　晋武帝见天下升平，耽嗜酒色，又见太子无能，忧思伤神，于泰康十年身得重疾。皇弟汝南王司马亮入京省视，武帝大喜，召入相见，坐于御榻之前，告之曰：“吾以太子昏庸，因忧成病，似觉沉重，恐有不讳，正欲宣弟共议后事，来得甚好，明日当召诸大臣入宫面议，弟宜在此，代吾宣谕。”汝南王拜命辞出，众臣亦散，独杨骏侍疾禁中，左右别无一人。是夜，忽觉精神恍惚，朦胧中唤杨骏近卧榻，与语曰：“朕今病体危笃，多因不豫。以皇太子顾托于公，公宜念朕有半子之亲，凡事莫负推心，须尽周公辅翼之忠诚，以匡愚甥之不逮。”杨骏伏地顿首曰：“陛下善保龙体，以副苍生之望，臣敢不竭犬马之力，以报今日殊遇之恩？”武帝点首，渐觉神思困倦，奄然而卧。杨骏疑其不省，即与杨后以私意改易近要，树结心腹。议间，武帝觉之，正色言曰：“何得辄便乃尔！”心恶杨骏，思有易命之意，奈言已出，又且疲怠，乃只宣召近臣入内，嘱付曰：“朕今病剧，卿等各怀忠义之心，共上致治之方，勿忘朕言，可亟待书遗诏，宣汝南王与杨国丈同辅朝政，以卫瓘、张华、和峤、刘颂、傅祗、傅咸、刘毅等为之佐翼。”未及出诏，武帝昏沉。杨后乘其呻吟，故意问曰：“圣躬万岁后，外人难托心腹，必须国丈可辅太子。”帝不能言，但糊模喉下应之。杨后即宣心腹人何劭作诏，授杨骏为太尉，都督中外诸军，录尚书事。骏受诏讫，恐汝南王入宫，帝必命其辅政，且是诏非出帝意，乃使心腹人传武帝口旨，止其且慢入宫，今早稍得安卧，未宜惊动，国事来日计议。汝南王不知是假，遂不敢进宫。少间，武帝复苏，乃问汝南王来否，左右答曰：“尚未曾来。”帝曰：“朕欲与定大事，何迟误也！”左右曰：“杨太尉已领尚书、都督诸军，大事定矣。”帝闻其言，怒气攻心，闭塞咽喉，长叹一声，矍然而崩，时年五十五岁。在位二十五年，改元者三：泰始、太康、咸宁。当日，杨后报讣于外，太子与诸大臣一齐入内，拜伏恸哭。次日发丧，停梓宫于白虎殿。杨骏率文武官员挂孝举哀，送葬山陵。奉太子司马衷登位，是为孝惠皇帝，改号永康元年。惠帝乃以杨骏为太傅，总摄朝政，立贾氏南风为皇后，才人谢玖为太妃，司马遹为太子，诏赦天下。<br><br>
　　汝南王知帝有委政之心，今一旦晏驾，绝不与闻，又见杨骏出入以虎贲兵士护卫，知是彼之奸计，故乃防备我等，我若不提，必遭所算，遂不敢临丧，哭拜于大司马之门，使人求祭武帝。表至，杨骏匿之，不许见帝。诈传武帝命，促令还赴本镇，不许在京混扰。司马亮踟蹰，意欲上表以别去就。杨骏恐其有变，密使人以兵图之。亮知其意，乃连夜转回许昌，以避骏害。骏得逐汝南王出京，乃一意行事，思作威福。自揆素无功德，徒以后父得受重爵，遂思一计，欲以求悦于众，乃奏帝曰：“今陛下新登宝位，宜当加升群臣品秩，赏赉外镇诸侯，蠲免穷民徭役，释宥无辜囚犯。如此，则陛下恩及四海，圣德无疆矣。”黄门将军傅祗见奏，谓骏曰：“蠲差赦罪，故有古则，前已颁诏，凭有司斟酌行之可矣。未有帝主始崩，谅阴未举，而臣下即论禄秩者也，于理有所不可，于礼有所违碍。公秉钧轴，岂得罔滥乎？”骏不从，竟诏中外群臣，各赠职位，赐爵有差，民复租调一年，囚犯除十恶外，悉皆放免。散骑侍郎何攀又谏曰：“太傅此诏，且未可行。况圣上正位东宫二十馀年，今承大统，自是正礼，非为庆幸上皇以中年遽然晏驾，实系忧中，又非喜美，而乃妄颁爵赏，盛于革命之初，轻重不伦，是非失正。且夫晋卜世无穷，制训固当垂永，今一例妄进爵秩，则数年之后，莫非公卿矣，无乃不可乎！”骏又弗之听。思众皆加职，乃自为大都督假黄钺，百官惟总己以听，凡一应军国大事，悉要禀命而行。傅咸见其专执，私谓骏曰：“国君守孝，谅阴之礼不行久矣。今上谦冲，而委政于公，公遂以身独任其事。臣知天下不以为善，惧明公之不易当也。且周公大圣，犹致流言，况主上春秋非成王乎？进退之间，宜审之。”杨骏不能从其说。杨济闻之，与咸书云：“谚曰：生子痴，了官事。今官事未易了也，岂常人之所知乎？”傅咸回济启曰：<br><br>
　　卫公有言：酒色杀人，甚于鸩毒。有坐酒色死者，人不为悔，而逆畏以直致祸者，当由矫枉正过，或不中的，而欲以厉为声，故致忿耳，安有穀?忠益于人，而反见怨嫉乎？<br><br>
　　济见回书，嘿然而叹。杨骏虽不从众劝，思秉大政，窃见贾后机悍，心多权略，贾模亦在要职，心中畏之，乃以外甥段广兼管机密，党腹张劭点禁兵，凡百诏命，帝虽看过，亦要呈白杨太后，然后方得行之。以故忠谏之言，帝不获用。冯翊左郎孙楚谓骏曰：“明公以外戚居伊、霍之任，而不与宗室共参万机，尚乃私置党侣，欲固权位，祸至恐无日矣。”骏又不从其谋。闻知匈奴东部有名士王彰，贤而有智，使人赍币礼往聘，辟为门下司马。东部见朝中太宰有召，即差人往请王彰。彰询知是杨骏私辟，遂逃匿于友人之家以避之。友人怪问其故，彰曰：“自古一国两后，女临天下，鲜有不败者。况杨太傅昵近小人，疏远君子，专权自恣，吾蹈东海以避之，犹恐馀波及我，奈何褰裳以就之乎？且武帝不为社稷大计，嗣子既不克负荷，而付托复非其人，天下之乱可立待矣。”友服其论，不敢劝彰应召。后人有诗叹曰：<br><br>
　　高明远识羡王彰，料骏庸专有异殃。深逃惟恐馀波及，安得临流自褰裳？不说王彰辞辟逃匿，<br><br>
　　且说杨骏在朝，窃听得人言张、和二臣之忠谅，焉可使之在外？繇是奏帝，取回张华、和峤。又恐其干预国事，言多阻忤，乃以为东宫辅翼，使其匡维太子。复用亲弟杨济，心膂何劭、王戎、裴楷四人为太子宾客，共侍广陵王遹，少制张、和。一日，华、峤随侍太子朝帝，贾后在帘内认得，谓惠帝曰：“和少保尝语陛下不了家事，今可问矣。”惠帝本性庸常，闻后之言，信以为然，即问和峤曰：“卿昔谓我不了家事，今更何如？”峤对曰：“昔事先帝，果有是语。语之不效，国之福也，何必曰更。”帝无以答。后人有诗叹曰：<br><br>
　　高明和峤性忠贞，曾对彤庭论嗣君。圣质如前终不了，千载良言著汗青。<br><br>
　　贾后见帝不能回应和峤，知其昏懦愚庸，易于敝惑，且垂帘预政，言听计从，遂肆意荒氵㸒，与太医司马程据等私通，浊乱后宫，丑声闻外。朝官觉其不雅，乃将据等数人禁止于外，不许妄入。后思无能遂欲，阴使心腹阉宦出外寻觅美少子弟，以箱笥装入宫中取乐，中意者留之，不中意者害之。有洛阳捕盗都尉部下一小吏，生得青年俊秀，丰姿美丽，忽有非常异服穿着，头戴宝簪一根，同伴疑其与官宦人家盗偷来者，各怀妒忌，乃暗唆其本管，思要诈他。部尉心中亦甚嫌疑，遂捉至捕衙深处，私问之曰：“汝此簪服从何所得？若不实说，必当治罪。”小吏朦胧回答，尉怒，欲拷而鞫之。吏实告曰：“月前我私行城南小巷，忽逢一老妪，说道其家有主人患病，倩请巫者为治，欲觅五方少年子弟五人，为执事香童，赞礼醮场，今东西北与本家已有四人矣，只少城南一个，敢烦少年到我家礼赞少时，自当重谢，如有不合尊意之处，任汝自行，不敢强也。我们听他所言，随他前去，只见有两个人推一辆车子，请我坐于其中，放下帷幕。约行数百步，将一竹笥命我入于其内，我苦不肯，御者曰：‘此处请神禳病，门上生人一去，众神皆散，治则无灵。但烦大官忍奈片时，不得声息，到我家中即便请出，此去不远矣。’以此扶我进笥封起，连车推走，将似有千馀步，住了车辆，将箱笥?扛而行，又叮咛我不可响动，致累我等受责不便。于路遇把门盘问者五六次，方到其家，揭开箱笥，唤我出来。抬头一看，但见重楼美阁，尽都是绣幕珠帘，繁华富盛，说之不尽。我心恐赫，怪问其为何地，御者回道，此是铺设祈神之所，乃天帝玄宫，诸神梵宇也。即以香汤浴我，更换新美锦衣，安排珍馐异馔宴我。食讫，引我入内，则见无数女子在于两旁，我们入门，悉各散去。又有二保女拥一少妇，年可三十馀，身材短矮，青白面色，眉后有一小疵，命先拜礼讫，亦出席与吾相叙曰：‘卿家今然来此，不患不富贵也。’吾谢之。须臾，侍女进小酌，铺裀褥，揭开锦帐，金钩玉控，极其富丽。聊饮数钟，遂与我同寝帐中，并无甚禳病之事。相留一月，每夜欢饮，不肯放出。小人只得明告，言身有职役，恐误差遣，乞归赴点。彼曰：‘本要不教你去，既有职役在身，且自送你出去，异日明取你来充宫卫。’临行，乃以此衣服等物赠我，日后以此为信，好求进用。嘱毕，仍将箱子送我出来。小人亦不知其为人也神也。小吏在此服役，素知法度，安敢为盗以污本管乎？”即将出玉镜台一副，送与都尉。都尉听言其状，知是贾后，遂恕而隐之，再不敢言，仍嘱小吏毋得妄泄，秘藏其衣。自是贾后丑声，人皆称的，满洛阳城里悉传遍矣。后人有诗叹曰：<br><br>
　　贾氏南风入帝庭，全无妇德助夫君。掷戟落胎何太忍，廞箱觅俊更多氵㸒。<br><br>
　　毒心似蝎商苏并，妒性如蛇吕后伦。武帝当年知五短，惜乎能说不能行。
 </p>
