此人姓王名儒信，河东人也。因翟让与李密分为二部，在让部下为司马。素惮密之威望，当日见密又败世充之兵，所向皆捷，料必得东都，遂劝让自立为大冢宰，总统众务，以夺李密之权。让不肯从，乃令让之兄翟弘以说让曰：“富贵人所共欲，天子天下第一，下足难得。今汝如此兵势，吾料天下唾手可得，只宜自取，何可授与他人？”今见推魏公，凡事似有不为之意，汝若不为者，我当为之。”让曰：“此非兄所知也，吾自有主意。”让但大笑，不以为意。早有人报与李密，密闻，恶此二人。<br><br>正值密连败世充之兵，降得数郡之地，让心有忿，乃谓房彦藻曰：“君前破汝南之时，所得宝货计以万数，尔等独与魏公，全不与我。魏公，我之所立，事未可知，何薄我而重彼乎？”彦藻曰：“前日之事，皆徐世绩之谋，于我何事？吾只拱手以听指挥而已。”让怒略息，忿然而去。彦藻大惧，乃与郑（王延）共说密曰：“让之为人，贪复不仁，与公势不共立，不先设计图之，待彼事发，悔无及矣。”<br><br>密遂陈设筵席，使人请让饮酒。让坦然不疑，与兄弘惠然而至，与裴仁基、郝孝德四人共坐，其余单雄信、王伯当等皆侍立于侧。彦藻、郑（王延）往来检校，众皆不晓其意。密曰：“今日吾有密事，欲共商议，不须多人。”左右各自引去，独有让左右犹在坐侧。彦藻告于密曰：“今方为乐，天时甚寒，司徒左右之人请给酒食。”让诈之，乃将让手下之人尽数引出，独李密部下壮士建德持刀侍立。食尚未进，密乃出一雕弓，将与让看，言弓有三百石之劲，非力能敌万人者不足以拽此。让即试手，把弓来拽满。密目视蔡建德，建德会其意，从让背后挥起剑来，首随剑落，斩让于地下。一声号起，伏兵齐出，将儒信并让之兄侄尽皆捆缚杀之。王伯当、单雄信众人惊扰，莫知所为，皆来叩头请命。<br><br>密大言曰：“与君等同起义兵，本除暴乱，翟让专行贪虐，凌辱同僚，今所诛止其一家，与诸君无预耳。”让部下之人见让死，即欲散去，密先使单雄信前往宣谕，密随后独骑入其营，各加抚慰，军士无敢动者。遂命徐世绩、王伯当、单雄信三人分统其兵，中外遂安。密并得让部下人马愈盛，居于金墉城，用天子旌旗，出警入跸。此时李密欲引兵南向，房彦藻曰：“只一东都尚不能取，便欲南向江都，则金墉谁与之共守哉？今世充之兵正在目前，吾兵一动，首尾相击，亡无日矣。”<br><br>却说炀帝在江都荒淫益盛，然见天下危乱，亦不自安。退朝则幅巾短衣，遍历台阁，汲汲观景，唯恐不足。时江都粮尽，从驾骁勇之士多是关中之人，见帝如此，每怀归意。内有一人，姓赵名行枢，万年人也，为隋郎将。一日径至将作少监宇文智及宅下，告于智及曰：“如今随驾军士见天时人事如此，商议收拾行装，皆要逃回长安，足下知否？”智及曰：“是何言乎？<br><br>炀帝虽是无道，威令尚行。今汝等相聚逃回，空把性命自寻死耳。”行枢曰：“吾见时势如此，故敢发言。今天下英雄并起，四海盗贼蜂发，我与汝等所掌禁兵已有数万，因众人有思归之心，成帝王万世之业，不足难矣。”智及曰：“汝言极是，只吾智不及此。”适司马德勘至，德勘曰：“汝二人言甚好事？”行枢无言可答，但只微微冷笑，似有惭色。德勘曰：“吾已听闻，汝欲谋杀主上，吾当出首。”行枢泣曰：“君若如此，满门尽皆休矣！”德勘曰：“吾与汝交结极厚，安忍负汝？吾欲助兄一臂之力，共杀无道，吾前言特戏之耳。”行枢曰：“果有此心，吾之大幸。”德勘曰：“将军裴虔通，与吾刎颈之交，吾必令同力举事。”行枢曰：“元礼、直阁、令狐行达是吾心腹之人，必能顺我。”德勘曰：“既如此，可令人请至，同时商议。”<br><br>不移时，数人皆至。行枢以实告，众人欣然从之。德勘曰：“先使人入宫，举火为号，军士以救火为名，一涌而入，大事定矣。”智及曰：“众心不一，必须立一盟主，听其约束，则有次序不乱。”德勘曰：“遍观众人之中，非令兄化及不可为也。兼是许国公之子，现任右屯卫将军之职。况勇智兼备，无他疑矣。”众皆曰：“非此人不称其职。”商议已定，遂同至私宅，请化及为主。化及慨然应允，遂集骁勇将士数万余人，谕以所为，皆曰：“惟命是从。”时值黄昏左侧，内外举火相应。帝在宫内，望见火，发问随诗曰：“宫外人马如何喧闹？”裴虔通对曰：“此草坊失火，外面军人共来救火，故如此喧闹。”帝以其言为实，不疑而寝。比及天色未明，只见德勘使虔通领数百骑入宫，正迎将军独孤盛引千余人来，与虔通交战，未及数合，被虔通刺死地下，德勘遂引兵从玄武门入。此时帝始闻兵乱，遂更换衣服，逃入西阁内藏之。虔通径入永巷，问：“陛下安在？”有美人以手指向西阁内去，校尉令狐行达拔刀直进，扶帝下阁，帝曰：“汝等皆朕之臣，因何故如此相逼？”行达叱曰：“吾不知有甚事故，汝只见许公去！”帝披发跣足，众甲兵推拥至外殿前。萧后见帝如此，拭泪送帝出殿，抱帝痛哭。行达叱之曰：“许公有命，可速行！”帝大哭曰：“不能复相活耳！”后亦泣曰：“我亦不知命到何时！”兵士前推后拥炀帝而去，行达勒兵守之。至天明，众以甲骑来迎化及，化及大惊，战栗尤不能言。既至，德勘与虔通皆来迎谒，引入朝堂，称为丞相。众扶帝见化及，化及叱曰：“此等昏君，留之无益！作急下手。”于是引帝还至寝殿，虔通、行达皆持刀侍立于侧。帝叹曰：“我有何罪，得至于此？”贼党马文举曰：“陛下违弃宗庙，巡游不息，外勤征讨，内极奢淫。使壮丁尽死矢刃之下，幼弱填于沟壑之内。四民丧业，盗贼蜂起。专任佞谀，饰非拒谏，何谓无罪？”帝曰：“我实负百姓，至于汝等，荣禄兼极，何［谓］如是？今日之事，谁为首邪？”德勘曰：“普天下之人同怀怨恨，皆欲啖汝之肉，何止一人！”化及又使封德彝来数帝罪，帝曰：“卿乃士人，何亦如此？”德彝羞惶而退。帝爱子赵王果，时年十二岁，在帝侧号哭不止。<br><br>虔通拔刀斩之，血溅御服，遂欲弑帝，帝曰：“天子死自有法，何得加以锋刃？叫取鸩酒来。”文举等不许，帝泣告曰：“乞全尸而死，勿使彰露。”行达取白绢，令武士缢死于武门之侧，年五十二岁，是年夏四月也。丽泉有诗叹曰：<br><br>　　隋室当年何太弱，宇文得志挺成权。<br>　　虚名立国遗千载，枉说兴邦丧九泉。<br>　　炀帝横亡魂杳杳，少君杀死恨绵绵。<br>　　行枢德勘并化及，同恶相谋不可言。<br>　　原来帝每巡幸，常以蜀王秀自随，化及既弑帝，欲迎立之。<br><br>众议以为不可，乃杀之。及齐王暕，宗族无少长，尽皆处斩，惟秦王浩素与智及往来，得以保全。化及又遣人收杀虞世基、裴蕴、来护儿等数十人。世基之弟世南抱住世基之身号泣，请以身代。化及不许，曰：“炀帝之恶，皆因此贼积成，安可留之？”但是炀帝左右近幸之人，悉令斩之。且看后事如何。<br><br>总批：密以酒邀让，乃用计杀之，何让坦然不疑，而还为其所中乎？宇文德勘辈。同恶相谋，略无君臣之义。至帝之爱子，亦拔刀斩焉，呜呼忍矣！