是时高宗在平江，因虏兵来近，欲渡江亲自决战。赵鼎奏曰：“敌人远来，利在速战。当时便与争锋，虽是上策，然刘豫不视自来，只使其子刘麟领兵到此。即日张浚催督四路兵出，敌人自不暇为谋矣，何劳至尊与其决战耶。”高宗依其奏，即手敕令岳飞引兵东下。兀朮闻知岳飞提兵东下，韩世忠把住江口，计无所施，与大太子粘罕商议回兵。正遇十二月天气，连日阴晦，彤云四合，不觉落下大雪。怎见得：彤云密布，撒梨花柳絮，飞舞楼台俏似玉。向红炉暖阁，院宇深沉，广排筵会听笙歌，犹未彻。渐觉轻寒，透帘穿户，乱飘僧舍，密洒歌楼，酒帘如故。想樵人山径迷踪路，料渔人收纶罢钩归南浦。路无伴侣，是孤村寂寞，招扬酒旗斜处。南轩孤雁过，呖呖声声，又无书度。见腊梅枝上嫩蕊，两两三三微吐。<br><br>大太子粘罕见营中两雪交积，辎重衣甲皆湿，又值四路尽是宋军邀截，粮道不通，野无所掠，与众人杀马而食。蕃、汉军各生怨愤，因谓兀朮曰：“兵法云：盛暑严寒，皆不出兵。<br><br>值此大雪，军士乏食，且又馈饷不继，吾察部下各无斗志，决难驻留。可将人马分作前后二队退回，免被宋人制也。”兀朮正在犹豫间，忽金国使命来到，报说金主病笃，着令大太子、四太子等作急回兵，嘱付后事。粘罕、兀朮闻此消息，即下令漏夜起营北回。众人得令，拔寨出离泗州而去，不在话下。<br><br>齐太子刘麟、刘猊探知粘罕退去，自度孤兵不能独留，亦弃辎重而遁。哨马报知行在，高宗闻虏兵已退，谓赵鼎曰：“近来将士致勇争先，诸路帅臣亦翕然自效，乃朕用卿之力也。”鼎谢曰：“皆出圣断，臣何力之有焉。”帝复问曰：“金人倾国南侵，众臣无不恐惧，卿独言不足畏，何也？”鼎对曰：“金兵虽大，皆刘豫告讨将来，非其本心，战必不肯用命，以是知其不足畏也。”会张浚来见，帝语浚曰：“赵鼎真宰相也！<br><br>此天使来助朕中兴，实为宗社之福也。”鼎奏曰：“乘今虏寇已退，陛下须颁诏广彩天下之言，预为恢复中原之计。”高宗允其奏，下诏以先前宰相议攻战备御措置绥怀之方以闻。是时，提举临安府洞霄宫李纲上书曰：陛下勿以敌退为可喜，而以仇敌未报为可愤。勿以东南为可安，而以中原未复、神州赤县陷为敌国为可耻。勿以诸将屡捷为可贺，而以军政未修、士气未振、倘使强敌得以潜逃为可虞，则中兴之期可指日而俟。议者或谓敌马既退，当遂用兵为大举之计。臣窃以为生理未固而欲浪战以侥幸，非制胜之术也。今朝廷以东南为根本，将士暴露之久，财用调度之烦，民力科取之困，苟不大修守备，痛自料理，先为自固之计，何以能万全而制敌？议者又谓敌既退，当自保据一隅，以苟目前之安。臣谓祖宗境土，岂可坐视沦陷，不务恢复？若今岁不征，明年不战，使敌势益张，而吾之所纠合精锐士马，日以耗损，何以图敌！唯宜于防守既固，军政既修之后，即议攻讨，乃为得计。其守备之宜，则当料理淮甸、荆、襄以为东南屏蔽。夫六朝之所以能保有江左者，以强兵巨镇尽在淮南、荆、襄间也。<br><br>今当以淮南东西及荆、襄置三大帅，屯重兵以临之，分道偏师进守支郡。加以战舰水军，上连下接，自为防守。敌马虽多，不敢轻犯。东路以扬州为帅府，而以江东财用给之；西路以庐州为帅府，而以江西财用给之；荆、襄以襄阳为帅府，而以湖北财用给之。徐议营田，使之赡养。假以岁月则藩篱成，守备之宜，莫大于是矣。然后可以议攻战之利。亦当分责于诸路大帅，如淮东西之帅，则当责以收复京东西路；荆襄之帅，则当责以收复京西南北路；川陕之帅，则当责以收复陕西五路。此事虽若落落难合，然在陛下圣意先定于中，而以至诚不倦，决断行之，盖无不可成之理。至于择将之方，治兵之政，车马器械之制，号令赏罚之权，兵家皆有成法，无待于言。而战阵之间，因敌决胜，临事制度者，兵无常刑，又不可预图也。臣愿窃以为献者，在勿失机会而已。若夫措置之方，则臣愿先定驻跸之所。今銮舆未复旧都，莫如权宜且于建康驻跸，控引二浙，襟带江、湖，运漕钱谷无不便利。然淮南有藩离形势之固，然后建康为可都，愿陛下与二三大臣熟计之。<br><br>绥怀之略，则臣愿先为自治自强之计，使中原陷溺之民知所依，先益坚戴宋之心。”又曰：“臣窃观陛下临御，迨今九年，国不辟而日蹙，军不立而日坏。将骄而难御，卒惰而未练。国用匮而无赢余之畜，民力困而无休息之期。<br><br>使陛下忧勤虽至，而中兴之效邈乎无闻，则群臣误陛下之故也。陛下观近年以来所用之臣，慨然敢以天下之重自任者几人？平居无事，小廉曲谨似可无过。忽有扰攘，则错愕无所措手足，不过奉身以退，天下忧危之重，委之陛下而已。有臣如此，不知何补于国而陛下亦安取此？夫用人如用医，必先知其术业可以已病，乃可使之进药，而责成功。今不详究其术业，而姑试之，则虽日易一医，无补于病，徒加疾而已。大概近年间暇则以和议为得计，而以治兵为失策。仓卒则以退避为爱君，而以进御为误国。上下偷安，不为长久之计。天步艰难，国势益弱，职此之由。<br><br>今天启宸衷，悟前日和议退避之失，亲临大敌，天威所临，使北军数十万之众震怖不敢南渡，潜师宵奔，则和议之兴治兵，退避之与进御，其效概可见矣。然敌兵虽退，未大惩创，安知其秋高马肥，不再来扰我疆场，使疲于奔命哉？<br><br>且退避之策可暂而不可常，可一而不可再。退下则失一步，退一尺则失一尺。往时自南都退而至维扬，则河北、河东、关陕失矣。自维扬退而至江浙，则京东西失矣。万一有敌骑南牧，将复退避，不知何所适而可乎！航海之策，万乘冒风涛之险，此又不可之尤者。惟当于国家间暇之时，明政刑、治军旅、选将帅、修车马、备器械、峙糗粮、积金帛，敌来则御，俟时而奋，以光复祖宗之大业，此最上策也，臣愿陛下自今以往，勿复为退避之计。夫古者敌国善邻，则有和亲，仇仇之邦，鲜复遣使。今金人造衅之深，知我必报，其措意为何如？而我方且卑辞厚帛，屈体以求之，其不推诚以见信决矣！器币礼物所费不赀，使轺往来，坐索士气，而又邀我以必不可从之事，制我以必不敢为之谋，是和卒不成而徒为此扰扰也。非特如此，于吾自治自疆之计动辄相妨，实有所害。臣愿自今以往勿复遣和议之使。二者既定，择所当为者一切以至诚为之。俟吾之政事修、仓廪实、府库充、器用备、士气振，力可有为大议大举，则兵虽未交，而胜负之势决矣。惟陛下正心以正朝廷百官，使君子、小人各得其分，则是非明，赏罚当，自然藩方协力，将士用命，虽强敌不足畏，逆臣不足忧，此特在陛下方寸间耳。<br><br>帝赐诏褒谕之，而不能用。岳飞上疏曰：“即今二寇不战而退，国中必有内难。臣愿以妻李氏、长子岳云、次子岳雷送赴行在为质，臣乞会合诸将，乘此机会掩杀刘豫，收复两京，庶快平生之志，以尽臣子之职。”上览其言，不听。