

						&nbsp;&nbsp;　　扶风县民方廷叙，先娶室张氏，生男方大年，已十七岁矣。既而张氏卒，廷叙又娶继室陈氏，甚凶怿妒忌，累抗夫虐子，又时搬家财于外家。廷叙常逊言苦口婆心晓谕，终执拗不从。一日不胜忿争，夫妇殴打。陈氏发起凶性，手持利刀，将夫杀死。子大年见父死于非命，即奋不顾生，径夺母手之刀，将母亦一刀斩死。此日妻杀夫、子杀母，邻里莫不骇异。不日传闻于陈氏外家，其兄陈自良赴县告曰：“状告为杀母大逆事：王法霜清，罪严不孝。母恩地厚，理无擅诛。哭妹陈氏，媒嫁方廷叙为继室。剧恶逆男方大年，制父凌母，揪打捶挞，屈抑无伸。陈氏挥刀自刎，廷叙仓皇夺刀，触锋误死。大年复鼓余怒，手揪母髻，一刀劈死。人伦大变。远近寒心，切恶逼母刎颈，误父非命，罪已不赦，况亲手刃母，坏伦变法，天地倾颓。乞依律歼恶，华风不夷。激告。”方大年诉云：<br>&nbsp;&nbsp;　　“状诉为死报父仇事：腹心受刺，安忍束手。父有深仇，那知顾生。痛年失恃，父娶继母，怿性狼心，欺凌夫主。手持利刀，砍颈身死。年睹大变，涕泣无从，一时感激，浑忘身命，夺剑杀仇，不知是母。为父虽故身陷逆名，乞天垂念悯愚逭死。哀诉。”<br>&nbsp;&nbsp;　　程县尹即提原被（告）来鞫。陈自良曰：“极恶方大年，他胁制其父，殴凌其母。陈氏计无所出，乃不胜愤恚，思持刀自刎。夫方廷叙急夺其刀，不意误触刀锋，刺颈而死，纵彼误杀夫命，自有官司可告，有律法可问。大年便夺刀杀母，这等滔天大恶，安得复容天地间。”方大年辩曰：“小的岂是无故杀母，又那有先殴母亲、逼母自刎之事？因父母二人自相角口，老母素性凶暴，便持刀砍死我父。此一家所共见，岂是误触刀芒能断得头颅？察此可见自良砌陷。小的见父横死，心堕胆热，我亦非我，一时忿恨，委不合将母杀死，乃事激气生，心难主持，今虽追悔无及。当日只为父仇，外忘王法，内忘身命。今日倘有可生之路，乞老爷超拔。如罪不可赦，则死亦无恨。”再审问干证，皆说是陈氏先杀夫，以故，大年乃杀母，非先有殴母之事也。程尹判曰：<br>&nbsp;&nbsp;　　“妇以夫为主，室内岂得操戈；子以母为天，膝下乌容反刃。今陈氏以吕雉之妒恚，加武之凶残。司晨牝鸡，一鸣家索。河东狮子，屡吼人惊。剑口横冲，敌国隐于中阃；夫头堕地，凶人起于内庭。罪固莫逭于天，诛刑宜有待于司寇。方大年乃逞匹夫之小忿，蹈杀母之大憝。父仇纵不戴天，报难加于母氏。杀人虽必偿命，权犹属于士师。若姑念孝思，是知有父天而无母地；如藉口义激，将至伸孝子而屈法官。据法应坐凌迟，减等姑从斩决。”　　当日议定斩罪。大年亦无再辩。申上两院，皆依拟缴下，秋季共奏上重辟。有刑部主事刘景，察此案卷，心下疑异，反覆展玩，忽然想到。乃驳下曰：<br>&nbsp;&nbsp;　　“看得夫妇大义等于乾坤，母子天伦昭于今古。乃继母如母，明不及母，缘父之故，比之于母。今继母无状，手杀其父。下手之日，母恩绝矣。在律：父祖被人所殴而子孙助斗者无罪，虽伤犹得末减。况若越人之杀而父乎。昔木兰、缇萦女子，且赴亲之难。赵武、张?孤雏，能复父之仇。覆楚鞭尸，世羡伍奢之有子；灭梁函首，人称昌国之有孙。今大年义激于衷，忿彼怿牝。气配乎道，毙此恶枭，冒不韪之名；死而无悔，洗切齿之恨，奋不顾身。父亲罹刑，孝子谅当若是。为父剪逆，烈士谁曰不然。在陈氏有可诛之辜，死何足惜；特大年无杀人之柄，杖以戒专。”<br>&nbsp;&nbsp;　　复行该道再审，乃从所议，以擅杀有罪之人论。大年遂得免大逆之诛，实出于刘主事创见特议也。<br>&nbsp;&nbsp;　　按：此卷人惟知不合杀母议罪，不知其继母杀夫已非吾母，杀之是杀一有罪之人也，止与擅杀有罪凡人同，惟当拟杖，岂得以杀母例论乎！<br>						