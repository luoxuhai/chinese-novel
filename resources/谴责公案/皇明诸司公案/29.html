

						&nbsp;&nbsp;　　正德末年，顺天府有富民王大卿，赀财数千万，家僮满百。名高势大，远近钦慕。一日，有鬻犬人马夸云，托中保人来借银二十两。王大卿嫌其无赖，不肯借之。马夸云亲来委曲求借，又不肯。因此甚怀愤恨，口出怨言，思欲中伤之。过半月间，乃作匿名文书投于通政司，诬告大卿谋反。其状云：　　“顺天府民密告为谋反大逆事：切见本府豪侠王大卿，亲下三十余口，家富二百余万。贪心未足，思谋不轨。近三年内，招纳门客吕任、曹陶等六十余徒，皆权谋侠客，畅晓兵机。蓄养家僮武果、元滋等二百余名，皆骁勇有力，一可当十。又遣谭黼清等以商贩为名，四出招军。伍运等日夜督匠打造兵器。戴迪、郭先等江湖劫掠，一以抄积粮米，一以演习战阵。外结连各处盗贼，内交通近侍阉宦。部下皆署官衔，呼召皆有暗号。门庭如市，机谋秘密。诚恐一旦祸发，民遭荼毒。欲出名明告，恐身家难保。只得冒死密陈，先事告发。乞转闻部院，密遣捕拿，按据反迹，殄除大恶，庶庙社不惊，民物无虞。密告。”　　通政司得此状，心中惊异。即具本奏知朝廷。都城闻风，人人震骇。既恐状中有名连累，又恐果有谋反激则变生。不数日，果有旨下，命该部严捕反者。将王大卿一家男女老幼，尽械系府狱。既而搜其家，并无器械、衣甲，状中所告皆无证据。府尹王和甫心疑其枉，知必有人诬之者，因问曰：“汝曾有冤家否？”王大卿曰：“小的日掌家务，交接纷纭，安能尽无错误，安能尽得诸人欢心？况富者众所嫉，利者众所争。今掌管小财帛，则取怨于人者必多有之。即如日前有讼师马夸云者，欲贷银二十两。予畏其刁顽，不肯与之，彼即出言怨骂，谓我富岂能常保，此亦是结一怨也。”王府尹乃托以他事，拘马夸云到。取其供款笔迹，将与匿名状对，其字迹皆同，略无少异。因用刑拷鞫曰：“汝何诬告王大卿谋反，此罪自当之。”马夸云不能抵饰，供出是因借银不肯，故架此祸以陷之。王府尹判曰：<br>&nbsp;&nbsp;　　“审得马夸云终讼凶性，珥笔老奸。纵横罗织作生涯，颠倒乎是非曲直；起灭教唆为活计，紊乱乎法律科条。睚眦中人，萋菲织成贝锦；合沙射影，瑾瑜受玷苍蝇。指薏当文犀，陷马援于交趾；假私书营兵柄，召岳飞于朱仙。狐诈鹰杨，难穷其险健；鼠牙雀角，莫喻其奸欺。以揭借之小嫌，诬大卿以不轨。闾阎震动，几摇万众之心；廊庙忧勤，敢触一人之怒。倘嘉肺未辨，将执‘莫须有’之三字误戮颛蒙；如槐棘不明，必借‘意欲为’之一辞空害良善。诬人须从反坐，大逆应拟典刑。”<br>&nbsp;&nbsp;　　王尹判得已明，申上部去。部中依拟释放王大卿一家，将马夸云问诬告反坐，置之斩刑。　　按：大卿验无反形，理本当释。但未得投匿之人，则释之亦费分解。况使投匿者漏网，则官府必无能。王尹问其怨家之人，见其称出卖状人名目，便知必是此辈大狡，乃敢诬此大事。既而果得之，一鞫了然。王尹真明察哉！<br>						