

						&nbsp;&nbsp;　　韩彦超为荏平县主簿，明足以察奸，恕足以容物，事无大小，皆洞烛之如神。时三月间，人有送之礼物者，韩公受其酒一樽，鲜鱼二尾，新樱桃一盘，令主吏李辅收之。俄而李辅送案卷于堂上。主簿衙雇有工役人造作器皿。漆匠张其修，与弟焕最贪饕刁顽，见有樱桃，乃弟兄恣意食之，靡有一遗。食讫，其总投于衙外僻处。及李辅归，只留空盘，并无樱桃，连忙禀曰：“适小的送卷堂上去，所收樱桃并无一存。此间惟有给役诸人在，想是他所偷食也。”及问诸匠，张其修曰：“小的工匠之人，最要老实。凡在百姓家，亦不敢胡乱窃他物，况老爷衙中工役，岂敢窃食樱桃？”韩公想吏必不敢欺瞒，此是工匠食的，“只小物不好拷勘。若不究出明白，他道我官府亦昏昧可欺。”乃伪安慰之曰：“汝等岂敢窃新物耶？盖主者诬执耳，可好作工夫，勿怀忧惧。”即而赐诸匠以酒，潜令左右入黎芦散于酒中。既饮之后，立皆呕吐。张其修兄弟所吐出新樱桃最多，他匠亦二人有之，然不多。因指出是其修兄弟先食，后二匠亦食几个，其情悉真，诸匠乃伏罪无辞。韩公判曰：<br>&nbsp;&nbsp;　　“口腹之欲，人所性也。新物之嗜，性所同也。第物在于官，不可妄窃。而情出于真，不可复欺。今张其修、其焕兄弟给役，饕食恣情。红弹累累，辍起垂涎之想；金丸颗颗，随充馋口之私。使群工分物之疑，而典吏惊失守之罪。迨指盗情于各役，犹敢强辩于公庭。始也不应偷而偷，失在纵欲；既也不应隐而隐，罪在欺官。倘不究其情，汝藐官可欺也；若随加以罪，将怨我太刻乎。故吐之以示吾明，而宥之以全吾厚。尚新后善，勿蹈前非。”<br>&nbsp;&nbsp;　　按：失樱桃小事，虽不究亦可。但奸人遂无所畏，公以黎芦散吐之，虽似太察，犹愈乎以刑强治，而彼不肯输情也。况小事又不可用重刑乎。厥后赦之勿罪，则彼方畏其明，又怀其宽。一小事而恩威并著，治才良可嘉也。<br>						