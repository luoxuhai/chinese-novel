

						&nbsp;&nbsp;　　和州民童士明，贪黩残酷，承父祖基业，家富巨万。尝恨父老年生子，分减己业。及父卒，其弟士朗已十六岁，通达明察，爱惜财物，会计家务，不遗锱铢。旧冬娶妻，近已怀孕两月，其兄益恶之。士朗爱月，方出游，士明早求利刀，及弟夜归，即开门出斩之。次日家人早起，见士朗杀死在门首。士明故作惊惶状，假哭一场。又欲掩人耳目，赴州陈告曰：<br>&nbsp;&nbsp;　　“状告为人命事：人有至性，兄弟为亲。律设大法，民命为重。痛弟士朗，年甫十六，性好夜游，歌弹唱舞夜深方归，率以为常。今月十九夜，遭甚贼仇暗中杀死，尸陨门外，冤惨异常。苦无对头，屈抑莫伸。恳天为民作主，究访凶身，弟得雪冤，泽及朽骨，生死衔恩。叩告。”<br>&nbsp;&nbsp;　　时孙长卿为知州，最号廉明，凡百难明狱讼，往往皆得其情。见此无对头的人命，初疑后生家必是奸情争风，故仇家杀之。乃审童士明曰：“汝弟亦尝有赌博事否？”士明曰：“赌嫖事时亦有之。”孙尹曰：“尝有□□□□多？”士明曰：“弟之私人，予不体究，故未知尝在那家。”孙尹曰：“亦曾帮土娼乎？”士明曰：“闻亦有之，但未得其实。”孙尹曰：“汝弟尝与某人赌其开场，头家为谁？”士明曰：“钱场无定处，其所与赌亦无定人。”孙知州见其言弟赌嫖，又无指实之人，其言近于不情，况其尸又杀在自己门首，此亦可疑。乃拘其左右邻审曰：“董士朗生时曾好娼嫖否？”左右邻曰：“此后生谨密吝啬，视财如命，不肯浪费分文，平时并无赌嫖之事，惟好交结朋情，所与尽是有家子弟，亦无引他为非者。”孙尹见邻佑俱执无赌嫖，则彼兄言益诬矣。复审士明曰：“汝户第几等？”士明曰：“不敢隐瞒，是上等户。”又审曰：“汝家有几人？”士明曰：“惟一弟与某妻子耳。”孙尹曰：“汝弟有室否？”士明曰：“有。”孙尹曰：“弟妇有子否？”士明曰：“旧冬为彼完亲，并未有孕。”孙尹曰：“然则当嫁乎？抑令守节乎？”士明曰：“须要依他。只青年无子，恐未必肯守。”左右邻曰：“闻汝弟妇已有两月孕矣，为知非男乎？”士明曰：“妇人两月孕事，汝外人何从知之？”左右邻曰：“因汝弟死，汝家自传出来，云其妻已有两月孕，不然我辈何以得知！”孙尹熟听两下争辩，心中已明。乃折士明曰：“汝弟并无赌嫖，汝说时或有之，欲嫁祸于争风、争财者身上去。且汝户上等。惟弟一人，其妇有孕，汝又恨邻佑不合证出，此明是汝欲并吞家财，故自杀弟。若他人何不杀之于僻地，而敢杀之于汝门首乎？”命起敲打。士明不肯认。孙尹命公差往童家搜凶器，果于床下搜出一刀，其刀口尚有干血痕。士朗之友梅志顺，闻孙候断罪于士明，又搜出凶刀，乃亦往官证曰：“前八月十九夜，士朗实与我同游。将二更，我送他到家，即叫门。闻有应声出开门者，我方抽身先回。行不二十步，似闻挣命一声，我复到士朗门看，则已杀死在地。那时路中并无人踪，此杀者断自他门内出。予不知何故，因不敢出证。今老爷断是士明自杀，又搜出行凶利刀，此是真情无枉矣。故冒死为友证之。”士明见搜出凶刀，又有志顺证出是已从门内出杀，事皆是实，难以摆脱，乃供招承认。孙侯判曰：<br>&nbsp;&nbsp;　　“审得童士明，心为忍丧，性以利。不思原之情，时同急难；骤起萧墙之变，求作参商。推刃同胞，门庭蹀血。操戈入室，骨肉为鱼。豆箕本是同根，何其太急；棠棣由来连萼，不见交辉。季友之鸩叔牙，原为安鲁；太宗之诛元吉，意在存唐。汝一介编氓，欲处万金之产；二更行刺，忍一体之亲。阏伯、实沈之寻戈，不是过也；紫荆玉树之遗事，宁有是乎！懿亲既尔相残，大辟实其自取。且士朗之妇既怀两月之胎，则童家之资合分一半以给。俟其生育女男，任彼自为嫁守。”<br>&nbsp;&nbsp;　　其冬，士朗妇生男。及成人，保家承业，至今无恙。夫士明妒分减产业，身行杀害，卒之自取偿命。弟以遗腹之子，竟能承家，则世之妒心凶险者果何益哉！此可为不仁长兄之戒。<br>						