断云： <br><br><br>　　方求虚明绝野尘，词章吐出句清新。<br>　　劝将一管春秋笔，褒贬前人戒后人。<br><br>话说湖广永州之山有座野庙，树木参天，阴云蔽日，风雨往往生其上，而本庙之神，甚是灵迹。时例，每岁之中要童男、童女祭奠，则一境获宁；若不祭奠则万家劳忧，不得安生也。时有包公，因仁宗天子钦差访察天下州县，路经永州。有乡耆民，以永州缺官治事，咸皆相谓曰：“吾闻包公为官清正，神明钦仰。今既到此，不可失也。”遂皆邀集相迎，于是请掌州事。乡官亦皆上表交荐。仁宗天子许之。包公历任之初，闻知永州野庙之事，乃惊叹曰：“守令之责也。”次日即率乡耆民，吩咐曰：“吾来日当与汝等往庙行香。”且作文以祭之，词曰：呜呼！国以民为本，民以食为天，此古今之常道也。今神主宰一方，血食兹土，正宜奠民居而足民食，胡乃为民害而构民仇？年享童男童女，嗜杀无穷；岁烧布帛楮钱，贪婪无厌。世之赃官污吏，尚王法所难容；阴而恶鬼邪神，岂天曹之轻宥？伏冀悔过更新，共享和平之福，苟六欲之不泯，宜三尺之所诛。前言既尽，主者施行。<br><br>当下包公将祭文读毕，焚之于炉。未及回步，俄顷之间，狂风大作，玄云蔽空，骤雨如注。庙中火光四起，鬼卒号呼，从者股栗，尽皆失色。包公正色端坐，忽闻其神吟曰：<br><br>　　种类生来毒所钟，深山大泽惯潜迹。<br>　　开喉一旦能吞象，服气三年解化龙。<br>　　斩后刘邦兴帝业，埋时叔敖有阴功。<br>　　身长九万人知否？绕遍昆仑第一峰。包公闻之，惊异其事，怅快而归。<br><br>次年，包公下令禁革永州百姓，敢有至前祭奠者，治以重罪。未几，野庙之神径往各村云扰，居民遑遑，六畜耗损，田禾无收。民大患之，遂即呼集计议，连名具状，径赴包公台前，首告其事。当日包公观罢状词，不胜其怒。即唤张龙、赵虎二人，吩咐四面放火，焚烧其庙。二人领了包公之命，即于四面堆积干柴。正放火之间，忽然风生西北，雾满东南，不多时间，大雨如注，淋灭其火，竟不能毁。张、赵二人呆了半晌，忙奔州衙来报其事。包公闻报，心不为动，乃叹息曰：“吾居官数年，只是为国为民，未曾妄取百姓毫厘之物，今既有此妖邪，吾当体正除之。”遂即急往城隍庙，祷之曰：伏以寂然不动，阴阳有一定之机；感而遂通，鬼神有应变之妙。明见万里，事悉秋毫。至如赏善劝恶，亦乃职分当为。永州庙荼毒生灵，某所不忍；永州境流离黔首，神其能安？乞施雷电之威，拯彼水火之患，则一州幸甚，而包拯亦幸甚也。<br><br>祷毕。过了三日，只见风雨大作，雷电交轰，遥闻永州庙中，隐隐有杀伐之声，移时之间方息。是时，包公率百姓前往视之，但见野庙已被雷火烧毁，内有白蛇，长数十丈，死于其地焉。于是其怪遂息，百姓无少长皆歌舞于道曰：“吾一州百姓尽蒙更生之恩者，实赖包公之德也。”至今颂之不衰。