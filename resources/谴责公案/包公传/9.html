断云： 　　梅敬经营志亦良，神签报应亦昭彰。<br>　　奸夫误谋真可恨，包公判断播传扬。却说河南开封府陈州管下商水县，其地在州西九十里，有一人姓梅名敬者，少入郡庠，习举子业，家道殷实，父母俱庆，止鲜兄弟。父母与其娶邻邑西华县姜氏为妻。一日，梅生在小庄读书，正遇春季天气，百花开遍，红紫芳菲。梅生乃呤诗一首以慰怀，曰： <br><br>　　酒满金樽花又香，正缘老大见花狂。<br>　　小桃枝上春三月，细柳风中燕一双。<br>　　雾薄远峰多出没，日晴鸥鸟自倘佯。<br>　　芳菲百汇红铺眼，谁念书生在小庄？梅生吟毕，终日侍奉二亲，曲尽孝养之乐。谁知乐极悲生，父母相继亡故。梅敬夫妇哭之尽哀，以厚礼殡葬。服满赴试，屡科不第。回家，梅敬乃谋谓其妻曰：“吾幼习儒业，将欲显祖养亲荣妻荫子，为天地间之一伟人，期为可也。奈何苍天不遂吾愿，使二亲不及见吾成立大志以没，诚乃天地间之一罪人也。今无望矣。展转寻思，尝忆古人有言：若要身带十万头，除非骑鹤上扬州。意欲弃儒就商，遨游四海，以伸其志，乃其愿矣，岂肯拙守田园，甘老丘林而已哉。不知贤妻意下如何？”姜氏曰：“妾闻古人有云：在家从父，出嫁从夫，所以正妇德也。君既有志为商，妾亦当听从而已。但愿君此去，以千金之躯为重，保全父母遗体，休贪路柳墙花，以堕其志。但得获微利之时，当即快整归鞭，此则妾愿毕矣。外此非所慕也。”梅敬听闻妻言有理，心中喜不自胜，遂即收置货物，径往四川成都府经商。姜氏与其饯别而去。后来姜氏正在妙龄之际，欲心人皆所具，虽有云情雨意，亦不甚为显露。<br><br>梅敬一去，六载未回。一日忽怀归计，遂收拾财物，先入诸葛武侯庙中祈签，卜其吉凶。当下祷祝已毕，祈得一签，有云：　　逢崖切莫宿，逢水切莫浴。<br>　　斗粟三升米，解却一身屈。<br><br>梅敬祈得此签，惘然不晓其意，只得赶回。<br><br>不则一日，舟夫将船泊于大崖之下。梅敬忽然想起签中有言“逢崖切莫宿”之句，遂自省悟，即令舟夫移船别住。方移时间，大崖忽然崩下，陷了无限之物。梅敬心下大喜，方信签中之言有验。一路无碍，至家，姜氏接入堂上，再尽夫妇之礼，略叙久旷之情。<br><br>时天色已晚，是夜昏黑无光。移时之间，姜氏烧汤水一盆，谓梅敬曰：“贤夫路途劳苦，请去洗澡，方好歇息。”梅敬听了妻言，又大省悟：神签有言“逢水切莫浴”，遂乃推故，对妻言曰：“吾今日偶不喜浴，不劳贤妻候问。”姜氏见夫言如此，遂即自去洗浴，姜氏正浴之间，不防被一人预匿房中，暗执利枪从腹中一戮。可怜姜氏娇姿秀丽，化作南柯一梦。其人潜躲出外去迄。梅敬在外等候，见姜氏多久不出，执灯入往浴房唤之，方知被杀在地，哭得几次昏迷。次日正欲具状告理，又不知是何人所杀，正在犹豫不决之间，却有街坊邻舍知之，慌往开封府首告：“梅敬无故自杀其妻，实乃败坏伦理。”<br><br>包公看了状词，即拘梅敬审勘。梅敬遂以祈签之事告知。<br><br>包公自思：梅敬才回，决无自杀其妻之理。乃谓梅敬曰：“汝去六年不归，汝妻少貌，必有奸夫。想是奸夫起情造意，要谋杀汝，汝因悟神签之言，故得脱免其祸。今详观神签中语云‘斗粟三升米’，吾想官斗十升，只得米三升。更有七升是糠无疑也。莫非这奸夫就是糠七否么？汝可试思之，果是真否？”<br><br>梅敬曰：“小人对门果有一人名唤康七。”包公即令左右拘唤来审。康七叩首供状曰：“小人因见姜氏美貌，不合故起谋心。<br><br>本意欲杀其夫，不意误伤其妻。相公明见万里，小人情愿伏罪。”包公押了供状，遂就断其偿命。即令行刑刽子押赴市曹处决。闻者叹其神明莫及也。