&nbsp;&nbsp;&nbsp;&nbsp;紫珍记<br><br>&nbsp;&nbsp;&nbsp;&nbsp;隋，汾阴侯生，天下奇士也。王度常以师礼事之。临终，赠度以宝镜，曰：「持此则百邪远人。」度受而宝之。镜横径八寸，鼻作麒麟蹲伏之象，绕鼻列四方，龟龙凤虎，依方陈布；方外设八卦，封外置十二辰，而具畜焉；辰畜之外，又置二十四字，周绕轮廓，文体似隶，点画无缺，而非字书所有也。侯生云：「二十四气之象形，承日用之，则背文墨画入影，纤毫无失。举而叩之，清音徐引，竟日方绝。」　　<br><br>&nbsp;&nbsp;&nbsp;&nbsp;大业七年五月，度自御史罢归河东，适遇侯生卒，而得此镜。至其年六月，度归长安，至长乐坡，宿于主人程雄家。雄新受寄一婢，颇甚端丽，名曰鹦鹉。度既税驾，将整冠履，引镜自照，鹦鹉遥见，即便叩首流血，云「不敢住」。度疑精魅，引镜逼之。便云「乞命，将变形。」度即掩镜曰：「汝先自叙，然后变形，当舍汝命。」婢再拜，自陈云：「某是华山府君庙前长松下千年老狸，大行变惑，罪合至死，遂为府君捕逐。逃于河渭之间，为下陈思恭义女，蒙养甚厚，嫁与同乡人柴华。华意不惬，逃而东出韩城县，为行人李无傲所执。无傲，粗暴丈夫也，遂将鹦鹉游行数岁。昨随至此，忽尔见留，不意遭逢天镜，隐形无路。」度又谓曰：「汝本老狐，变形为人，岂不害人也。」婢曰：「变形事人，非有害也。但逃匿幻惑，神道所恶，自当至死耳。」度又谓曰：「欲舍汝可乎？」鹦鹉曰：「辱公厚赐，岂敢忘德。然天镜一照，不可逃形。但久为人形，羞复故体，愿缄于匣。许尽醉而终。」度又谓曰：「缄镜于匣，汝不逃乎？」鹦鹉笑曰：「公适有美言，尚许相舍。缄镜而走，岂不终恩？但天镜一临&nbsp;窜迹无路。惟希数刻之命，以尽一生之欢耳。」度即匣镜致酒，悉召雄家邻里与宴。婢顷大醉，奋衣起舞，而歌曰：<br><br>&nbsp;&nbsp;&nbsp;&nbsp;宝镜宝镜，哀哉予命。<br><br>&nbsp;&nbsp;&nbsp;&nbsp;自我离形，于今几姓？　　<br><br>&nbsp;&nbsp;&nbsp;&nbsp;生虽可乐，死必不伤。<br><br>&nbsp;&nbsp;&nbsp;&nbsp;何为眷恋，守此一方。<br><br>&nbsp;&nbsp;&nbsp;&nbsp;歌讫，再拜，化为老狸而死。一座惊叹。<br><br>&nbsp;&nbsp;&nbsp;&nbsp;大业八年四月一日，太阳亏。度时在台直，昼卧厅阁，觉日渐昏。度引镜，镜亦昏昧。俄而光彩渐出，日亦渐明。每月蚀亦然。<br><br>&nbsp;&nbsp;&nbsp;&nbsp;其年八月十五日，友人薛侠者获一铜剑。长四尺，剑连于把。把盘龙凤之状，左文如火焰，右文如水波，光彩灼烁，非常物也。侠持过度曰：「此剑，侠常试之，每月十五日，天地清朗，置之暗室，自然有光，旁照数丈，侠持之有日月矣。明公好奇爱古，愿与君一试。」度喜甚。其夜密闭一室，无复脱隙，与侠同宿。度亦出宝镜，置于座侧。俄而镜上吐光，明照一室，相视如昼，剑横其侧，无复光彩。侠大惊曰：「请内镜于匣。」度从其言。然后剑乃吐光，不过一二尺耳。侠抚剑叹。是后，每至月望，贝灿镜于暗室，光尝照数丈。若月影入室，则无光也。<br><br>&nbsp;&nbsp;&nbsp;&nbsp;大业九年正月朔旦，有一胡僧行乞而至。度弟见之，觉其神采不俗，邀入具食。僧谓曰：「檀越家似有绝世宝镜，可得见耶？」曰：「法师何以知之？」僧曰：贫道受明彔秘术，颇识宝气。檀越宅上，每日常有碧光连日，绛气属月，此宝镜气也。贫道见之两年矣。今择良日，故欲一观。」出之。僧跪捧欣跃，又谓曰：「此镜有数种灵相，皆当未见、但以金膏涂之，珠粉拭之，举以照日，必影彻墙壁。」又曰：「更作法，应照见腑脏，所恨卒无药耳。但以金烟熏之，玉水洗之，复以金膏珠粉如法拭之，藏之泥中，亦不晦矣。」遂留金烟玉水等法，行之无不获验。而胡僧遂不复见。<br><br>&nbsp;&nbsp;&nbsp;&nbsp;其年秋，度出兼芮城令。令厅前有一枣树，围可数丈，不知几百年矣。前后令至，皆祠此树，否则殃祸立及。度以为妖由人兴，淫祀宜绝。县吏皆叩头请。度不得已，为之举祀。然阴念此树，当有精魅所托，人不能除，养成其势。乃密悬此镜于树之间。其夜二鼓许，闻其厅前磊落有声若雷霆者。起视之，则风雨晦冥，缠绕此树，电光晃耀，忽上忽下。至明，有一大蛇，紫鳞赤尾，绿头白角，额上有王字，身被数创，死于树。度收镜，命吏出蛇，焚于县门外。仍掘树，树心有一穴，于地渐大，有巨蛇蟠泊之迹。妖怪遂绝。<br><br>&nbsp;&nbsp;&nbsp;&nbsp;其年冬，度以御史兼芮城令，持节河北道，开仓粮赈给陕东。时天下大饥，百姓疾病，蒲陕之间，宿疠尤甚。有河北人张龙驹，为度下小吏。其家良贱数十口，一时遇疾。度悯之，入其家，使龙驹持镜夜照，诸病者皆惊起，云持一月来相照。光阴所及，如水著体，冷彻腑脏，即时热定，至晚并愈。以为无害于镜，而可济于众，令密持此镜，遍巡百姓。其夜，镜于匣中，泠然自鸣，声甚彻远，良久乃止。度心怪之。明早龙驹来，谓度曰：「龙驹昨梦一人，龙头蛇身，朱冠紫服，谓龙驹：『我，镜精也，名日紫珍，常有德于君家，故来相托，为我谢王公，百姓有罪，天与之疾，奈何使我反天救物。且病，至后月当渐愈，无为我苦。』」度感其灵。至后月，病果渐愈。<br><br>&nbsp;&nbsp;&nbsp;&nbsp;大业十年，度弟自六合丞弃官归，又将遍游山水，以为长往之策。　<br><br>&nbsp;&nbsp;&nbsp;&nbsp;曰：「此行也，未知所之，愿求兄宝镜为佩。」度曰：「吾何惜于汝也。」与之。　<br><br>&nbsp;&nbsp;&nbsp;&nbsp;得镜，遂行，至大业十三年六月始归长安，以镜还度，曰：「此镜真宝也。辞兄之后，先游嵩山少室，降石梁，坐玉坛，属日暮，遇一嵌岩，有一石堂，可容三五人，栖息止焉。月夜二更后，有两人，一貌胡须皓而瘦，称山公；一面阔，白须眉长，黑而矮，称毛生。谓曰：『何居斯也？』曰：『寻幽访奇者。』一人坐与谈久，往往有异义出于言外。疑其精怪，引手取镜。镜光出而二人失声俯伏，矮者化为龟，胡者化为猿。悬镜至晓，二身俱殒。龟身带绿毛、猿身带白毛。「即人箕山，渡颍水，历太和，视玉井，井旁有池水湛然绿色。问樵夫，曰：『此灵湫耳。村闾每八节祭之，以祈福，若一祭有缺，即池出黑云大雹，浸堤坏阜。』引镜照之，池水沸涌有声如震，池水尽行腾出铺地。有一鱼，长丈余，粗如人臂，首红额白，身作青黄间色，无鳞有涎&nbsp;龙形蛇角，嘴尖，状如鲟鱼，动而有光，在于泥水，困而不能远去。　<br><br>&nbsp;&nbsp;&nbsp;&nbsp;刃而为炙，甚膏有味，以充数朝口腹。「遂出于宋汴。汴主人张琦有女患魅。　<br><br>&nbsp;&nbsp;&nbsp;&nbsp;问其故，病已经年，白日即安，夜常呼痛，实不堪闻。停宿开镜照之，女子曰：『戴冠郎杀。』其病者床下有大雄鸡死矣。乃即家畜七年之鸡也。<br><br>&nbsp;&nbsp;&nbsp;&nbsp;「游江南，将渡广陵扬子江。忽暗云覆水，黑风波涌，舟子失容。　<br><br>&nbsp;&nbsp;&nbsp;&nbsp;携镜照江中，明朗彻底，风云四敛，波涛遂息，须臾之间，达济天堑，跻摄出，芳岭，或攀绝顶，或入深洞。逢其群鸟，环人而噪，数熊当路而蹲。以镜挥之，熊鸟奔骇。是时，涉浙江，遇潮出海，涛声振吼。舟人曰：『涛既近，未可渡。』　<br><br>&nbsp;&nbsp;&nbsp;&nbsp;出镜照江，四面江水，豁开五十余步。水渐清彻，鼋鼍散走。举帆翩翩，直入南浦。然后回视所渡之所，波涛汹涌，高数十丈。<br><br>&nbsp;&nbsp;&nbsp;&nbsp;「遂游豫章，见道士许藏秘，云是族阳七代孙。有咒登刀履火之术。丰城县仓督李敬慎有三女，魅病，入莫能识。藏秘疗之无效。　<br><br>&nbsp;&nbsp;&nbsp;&nbsp;因问其故，敬慎曰：『三女同居堂内阁子，每至日晚，即靓妆服，黄昏后，即归所居阁子。灭灯听之，窃与人言笑。及至晓眠，呼唤不觉。日日渐瘦，不能下食。制之，不令妆梳，即欲自缢投井，无奈之何。』谓敬曰：『引示阁子之处。』其阁东有窗，恐其门闭固而难启，遂昼断窗根四条，却以物支拄之如旧。至日暮，敬报曰：『妆梳入阁矣，』至一更，听之言笑自然，拔窗棂，持镜人阁照之。三女叫云：『杀我婿也！』悬镜至明，有一鼠狼，首尾长一尺三四寸，身无毛齿；有一老鼠，亦无毛齿，其肥大可重五斤；又有守官，大如人手，身披鳞甲，焕烂五色，头上有两角，长可半寸，尾长五寸以上，尾头一寸，色白，并于壁孔前死矣。从此疾愈。<br><br>&nbsp;&nbsp;&nbsp;&nbsp;「其后寻真至庐山，婆娑数月。或栖息长林，或露宿草莽。虎豹接尾，豺狼连迹。举镜视之，莫不窜伏。<br><br>&nbsp;&nbsp;&nbsp;&nbsp;「庐山处士苏宾，奇识之士也，洞明易道，藏往知来，谓曰：『天下神物，必不久居人间。今宇宙丧乱，他乡未必可止吾子，此镜尚在，卫之速归可也。』然其言，即时北归，便游河北，夜梦镜谓曰：『我蒙卿兄厚礼，今当舍人间远去，欲得一别。卿请早归长安也。』梦中许之，即时西首。今既见兄，不负诺矣。」　　<br><br>&nbsp;&nbsp;&nbsp;&nbsp;大业十三年七月十五日，匣中悲鸣，其声纤远，俄而渐大，若龙咆虎吼，良久乃定。开匣视之，既失镜矣。<br><br>&nbsp;&nbsp;&nbsp;&nbsp;虢国夫人<br><br>&nbsp;&nbsp;&nbsp;&nbsp;长安有一贫僧，衣甚褴褛，卖一小猿。会人言，可以驰使。虢国夫人闻之，命僧至宅，问其由，僧曰：「本住西域山居，偶群猿过，遗下此少猿，怜悯收养。才半年以来，此小猿识人意，又会人言语，随指顾，无不应人使用，实不异一弟子耳。僧昨至城郭，资用颇乏，无计可施，将小猿鬻之于市。」夫人曰：「今与汝束帛，可留此猿。我当养之。」僧乃感谢，留猿而去。其小猿旦夕在夫人左右，夫人甚爱怜之。后半载杨贵妃遗夫人芝草。夫人唤小猿看玩，小猿对夫人面前倒地，化为一小儿，容貌端妍，年可十四五。夫人甚异，呵而问之。小儿曰：「我本姓袁。僧昔在蜀山中，我偶随父人山采药。居林下三年，我父尝以药苗啖我。忽一日，自不觉变身为猿，我父惧而弃我，所以彼此僧收养，而至于夫人宅。我虽前日口不能言，每至深夜，惟自泣下。今不期却变人身，不测尊意如何？」夫人奇之，遂命衣以锦衣，侍从随后，常秘密其事。又三年，小儿容貌甚美，贵妃曾屡顾之。复恐人见夺，因不令出，安于小室。小儿惟嗜药物，夫人以侍婢尝供饲药食。忽一日，小儿与此待婢，俱化为猿。夫人怪异，令人射杀之。其小儿，乃木人也。<br><br>&nbsp;&nbsp;&nbsp;&nbsp;张秀才<br><br>&nbsp;&nbsp;&nbsp;&nbsp;东都陶化里有空宅。太和中，张秀才借之肄业。夜深敬枕，乃见道士与僧徒各十五人，从堂中出，形容长短皆相似。排作六行，威仪容止，一二可敬。秀才以为灵仙所集，因阳寝以窥之。良久，别有一物，展转于地。每一物各有二十一眼，内四眼，剡剡如火色，相驰逐而目光眩转，砉砉有声。逡巡间，僧道三十人，或驰或走，或东或西，或南或北。道士一人独立一处，则被一僧击而去之。其二物周流于僧道之间，未尝暂息。如此争相击搏，或分或聚。一人忽叫云：「卓绝矣。」僧道皆默然而息。乃见二物相谓曰：「向者，群僧与道流，妙法绝高，然皆我二物成其教行耳，不然，安能称卓绝哉？」秀才乃知必妖怪也，因以枕而掷之。僧道三十人与二物一时惊走，曰：「不速去，吾辈且为措大所使也。」遂皆不见。明日，搜寻之，壁角中得一败囊，中有长行子三十个，并骰子一双耳。<br><br>&nbsp;&nbsp;&nbsp;&nbsp;阮文雄<br><br>&nbsp;&nbsp;&nbsp;&nbsp;静江有阮姓名文雄者，家积饶裕，性恢廓，耽嗜山水佳趣。绍定己丑秋，庄舍当租课时，阮生乘机图游赏之乐，乃携一二苍头，棹一叶小航，沿水滨而轻棹发时，则白红蓼，败芰残荷，晴岚耸翠笼云，远树含青挂日，听鸣禽，观跃鲤，凡景属意会，罔不收赏，停衍飘。舟至七里湾，不觉天色已瞑矣。四顾寂无人居，俄而前有楼阁，作岿然状，即命仆移舟近之。舟甫舣定，忽闻楼上哑然有声。生窃视之，乃三美人倚栏颦笑。生一见不能定情，遂于舟中朗声吟曰：<br><br>&nbsp;&nbsp;&nbsp;&nbsp;愁倚溪楼望，还因见月明。<br><br>&nbsp;&nbsp;&nbsp;&nbsp;月明如有约，偏照别离情。<br><br>&nbsp;&nbsp;&nbsp;&nbsp;美人闻之，楼上吟曰：<br><br>&nbsp;&nbsp;&nbsp;&nbsp;细草春来绿，闲花雨后红。<br><br>&nbsp;&nbsp;&nbsp;&nbsp;思君不能见，惆怅画楼东。<br><br>&nbsp;&nbsp;&nbsp;&nbsp;生愈添悒怏，惜不能效冯虚之御风也。已而美人以红绒绳坠于舟中，生乃攀援而上，美人笑曰：「郎君将为梁上君子乎？」生笑曰：「将效昔人之折齿也。」遂谐衾枕欢笑。周且复始，情觉倍浓。一美人曰：「妾辈非山鸡、野骛之能驯，路柳、墙花之可折，盖因时感兴，物既能然，睹景伤情，人奚免此。故宁违三尺法，以恣六欲私，君倘不嫌噬肤之易合，而守金之至坚，毋鄙缓缓之态，得遂源源而来，则妾辈夕死可矣。」一美人曰：「『窈窕淑女，君子好』，今日之乐是矣。可无诗乎？」金谓诺诺。美人乃先吟曰：<br><br>&nbsp;&nbsp;&nbsp;&nbsp;峄阳自古重南金，制作阴阳用意深。<br><br>&nbsp;&nbsp;&nbsp;&nbsp;灵籁一天孤鹤唳，寒涛千顷老龙吟。<br><br>&nbsp;&nbsp;&nbsp;&nbsp;奏扬淳厚羲农俗，荡涤邪□郑卫音。<br><br>&nbsp;&nbsp;&nbsp;&nbsp;慨想子期归去后，无人能识怕牙心。<br><br>&nbsp;&nbsp;&nbsp;&nbsp;一美人吟曰：　　　<br><br>&nbsp;&nbsp;&nbsp;&nbsp;云和一曲古今留，五十弦中逸思稠。<br><br>&nbsp;&nbsp;&nbsp;&nbsp;流水清泠湘浦晚，悲凤萧瑟洞庭秋。<br><br>&nbsp;&nbsp;&nbsp;&nbsp;惊闻瑞鹤冲霄舞，静听嘉鱼出涧游。<br><br>&nbsp;&nbsp;&nbsp;&nbsp;曾记湘灵佳句在，数峰江上步高秋。<br><br>&nbsp;&nbsp;&nbsp;&nbsp;未后一美人吟曰：　　　<br><br>&nbsp;&nbsp;&nbsp;&nbsp;龙首去头巧制成，螳螂为样抱轻清。<br><br>&nbsp;&nbsp;&nbsp;&nbsp;玉纤忽缀一声响，银汉惊传万籁鸣。<br><br>&nbsp;&nbsp;&nbsp;&nbsp;似诉昭君来虏塞，如言都尉忆神京。<br><br>&nbsp;&nbsp;&nbsp;&nbsp;征人归息频闻处，暗恨幽愁郁郁生。<br><br>&nbsp;&nbsp;&nbsp;&nbsp;未几，夜色将阑，晨光欲散，美人急扶生起曰：「郎君速行，毋令外人觉也。」生仓皇归舟，命仆整顿装束，思为久留计，忽回首一望，楼阁美人，杳无存矣。生大惊异，乃即其处访之，但见一古冢累然，旁有穴隙，为狐兔门户，见内有琴瑟琵琶，取归而货之，得重价。<br><br>&nbsp;&nbsp;&nbsp;&nbsp;搴绒志<br><br>&nbsp;&nbsp;&nbsp;&nbsp;洪武间，本觉寺有一少年僧，名湛然。房颇僻寂。一夕，方暑，独坐庭中，见一美女，瘦腰长裙，行步便捷，丰姿绰约袭人，而妆亦不多饰。僧欲进问，忽不见矣。明夜登厕，又过其前，湛然急走就之，则又隐矣。自是惶惑殊深，淫情交引，苦思不置。越两日，又徐步于侧，僧急牵其衣，女复佯为惭怯之态，再三恳之，方与入室。及叙坐，僧复逼体近之，渐相调谑，云雨事毕，问其居址姓字，女曰：「妾乃寺邻之家，父母钟爱，嫁妾之晚。今有私于人，故数数潜出。不料经此，又移情于汝，然当缄密其事，则交可久。不然，彼此玷矣。」僧喜，唯唯从命。于是，旦去暮来，无夕不会。僧体枯瘦，气息恹然，渐无生息，虽救治百端，罔效。一老僧谓曰：「察汝病脉，劳瘵兼攻。阴邪甚盛，必有所致。苟不明言，事无济矣。」湛然骇惧，勉述往事。众曰：「是矣。然此祟不除，则汝恙不愈。今若复来，汝伺其往而踪迹之，则治术可施也。」是夕，女至，僧仍与交合。将行，欲起随送。女止之曰：「僧居寂寥，夜与美妇欢处，是亦乐矣，何苦自惑如此。」湛然不能强而罢。翌日告众，众乃忖曰：「明夜彼来，当待之如常，密以一物置其身。吾辈避于房外，俟临别时，击门为约，吾辈协当追尾，必得所止，则祟可破矣。」湛然一一领记。后一夕，湛然觉神思恍惚，方倚床独卧，女果推门复入。僧与私亵，益加款曲。鸡鸣时，女辞去。僧潜以一绒花插女鬓上，又戏击其门者三。众僧闻击声，俱起追察。但见一女冉冉而去。众乃鸣铃诵咒，执锡持兵，相与赶逐，直至方丈后一小室中乃灭。此室传言三代祖定化之处，一年一开奉祭，余时封闭而已。众僧知女隐迹，即踊跃破窗而入，一无所见。但西北佛厨后，烁烁微光，急往烛之，则竖一弊帚耳。竹质润滑，枝束鲜莹，盖已数十年外物也。众方疑惑，而绒花在柄，因共信之，乃持至堂前，抽折一管，则水流滴地。众僧惊异，明灯细视，管中非水，实精也。湛然见之，悔悟惊惧，不能自制。<br><br>&nbsp;&nbsp;&nbsp;&nbsp;招提嘉遇记<br><br>&nbsp;&nbsp;&nbsp;&nbsp;邓州人金生，名鹤云，灵风调，乐琴书，为时辈所称许。宋嘉熙间，薄游秀州，馆一富家。其卧室贴近招提寺，夜闻隔墙有歌声，乍远乍近，或高或低。初虽疑之，自后无夜不闻，遂不为意。<br><br>&nbsp;&nbsp;&nbsp;&nbsp;一夕，月明风细，人静更深，不觉歌声起自窗外。窥之，则一女子，约年十七八，风鬟露鬓，绰约多姿，料是主家妾媵，夜出私奔，不敢启户。侧耳听其歌曰：音、音、音，你负心，你真负心。孤负我，到如今。记得当时低低唱，浅浅斟，一曲值千金。如今寂寞古墙阴，秋风荒草白云深。断桥流水何处寻？凄凄切切，冷冷清清，教奴怎禁。<br><br>&nbsp;&nbsp;&nbsp;&nbsp;女子歌竟，敲户言曰：「闻君倜傥俊才，故冒禁以相亲。今乃闭户不纳，苦效鲁男子行耶？」鹤云闻言，不能自抑。才启户，女子拥至榻前矣。鹤云曰：「如此良夜，更会佳人，奈何烛灭樽前，竟不能为一款曲也？」女子曰：「得抱衾稠，以荐枕席，期在岁月，何必泥于今宵？况醉翁之意不在酒乎。」乃解衣共入帐中，罄尽缱绻之乐。迨隔窗鸡唱，邻寺钟鸣，女子揽衣起，曰：「奴回也。」鹤云嘱之再至，女子曰：「拂多言，管不教郎独宿。」遂悄悄而去。<br><br>&nbsp;&nbsp;&nbsp;&nbsp;次夜，鹤云具酒肴以待，女子果迄逦而来，相与并坐酣畅。<br><br>&nbsp;&nbsp;&nbsp;&nbsp;女子仍歌昨夕之词。鹤云曰：「对新人，不宜歌旧曲；逢乐地，讵可道优情。」因赓前韵而歌之，曰：　　　<br><br>&nbsp;&nbsp;&nbsp;&nbsp;「音、音、音，知有，知伊有心。勾引我，到如今。最堪斯夕灯前耦，花下斟，一笑胜千金。俄然云雨弄春阴，玉山齐倒绛帷深。须知此乐更何寻。来经月白，去会风清，兴益难禁。　　　<br><br>&nbsp;&nbsp;&nbsp;&nbsp;女子闻歌起而谢曰：「君之斯咏，可谓转旧为新、翻忧就乐也。」彼此欢情，顿浓于昨。自是无夕不会。<br><br>&nbsp;&nbsp;&nbsp;&nbsp;荏苒半载，鲜肴知者。忽一夕，女子至而泣下。鹤云怪问，始则隐忍，既则大恸。鹤云慰之良久，乃收泪言曰：「女，本曹刺史之女。幸得仙术，优游洞天。但凡心未除，遭此谪降。感君夙契，久奉欢娱，诓料数尽今宵。君前程远大，金陵之会，夹山之从，殆有日耳。幸惟善保始终。」云亦不胜凄怆。至四鼓，赠女子以金。别去未几，大雨覆盆，霹雳一声，窗外古墙，悉震倾矣。鹤云神魂飘荡。明日，遂不复留此。<br><br>&nbsp;&nbsp;&nbsp;&nbsp;二年后，富家筑墙，于基下掘一石匣，获琴与金，竟莫晓其故。时闻鹤云宰金陵，念其好琴，使人携献。鹤云见琴光彩夺目，知非凡材，欣然受之，置于石床。远而望之，则前女子；就而抚之则依然琴也。方悟女子为琴精，且惊且喜。适有峡州之游，鹤云得重疾，临死，乃命家人以琴送葬。精之言，胥验之矣。<br><br>&nbsp;&nbsp;&nbsp;&nbsp;苏还妻<br><br>&nbsp;&nbsp;&nbsp;&nbsp;嘉定月浦镇人苏还妻张氏，颇有姿容。一日，乘船送其女甥之嫁。舟泊某港桠树下，一男子蓬首黑面，顾张而笑。问之旁人，不见也。及归，则见向男子至曰：「吾与汝当为夫妇。」时妇有孕；不就。既产乃来，遂与交接。妇昏瞑如寐，有顷而醒。自是无夕不至。夫登榻，则为束缚于地，其所衣不过一，而时时之，仅掩其阴，殆类市井丐乞。白昼径出入其家，家人畏而不敢犯。<br><br>&nbsp;&nbsp;&nbsp;&nbsp;夫甚爱其妻，百方祈祷，屡延术士镇治之，数年弗效。后一羽士，召将王灵官至，附箕直入井中，捞得红漆箸一双及斛概一事，碎之灰以饮妇，遂愈。盖二物为祟也。<br><br>&nbsp;&nbsp;&nbsp;&nbsp;幼卿<br><br>&nbsp;&nbsp;&nbsp;&nbsp;吴兴姚察，少时宿于人家。夜闻一人呼曰：「幼卿，视我岂杀人者哉！今人欲药我，我不能药人乎？」即去。察异之，因效其声呼曰：「幼卿，向与而语者何人也？」答曰：「陈二公公，即鼠也。」察曰：「而何人？」答曰：「我，床头面铜盆也。公平生爱惜物命，当不害我，与主家买我归，能福公，使公至吏部尚书者，我也。」　　<br><br>&nbsp;&nbsp;&nbsp;&nbsp;明晨，闻哭，问其故，乃主人早起欲会客，食隔宿饭，未尽半碗，即仆地暴死。察乃知其以药毒鼠，而为鼠所毒也。遂买早铜盆以归，戒人勿得毒鼠。自后，察家日以昌，果仕陈，至吏部尚书。今人呼面盆为幼卿，鼠为陈二公公，由此也。<br><br>&nbsp;&nbsp;&nbsp;&nbsp;牛邦本<br><br>&nbsp;&nbsp;&nbsp;&nbsp;淮人刘还，以事系泅州狱。有王翁者，亦坐词牒至，周旋拔契出狱，共诣酒家话别。忽有一人，问翁姓名，即下拜。翁不识，其人曰：「家有一女，为邪魅所挠，之不动。昨忽云，只畏泅州王某耳。一路访公行止，特此恳告。勿借万里之远，救女生全，当不靳十全之报。」翁曰：「我实无他伎俩，岂堪治怪？其人请不已，翁曰：「向年自凤阳还泅，乘一驴，复挚一空驴行。见一道人，被而步，惫且喘。吾问之，答云乏钱，吾以空驴借之。道人感荷，以一卷书授我，曰：『依此而行，可断百怪。然勿受人酬谢也，受则不验。』吾漫置书于笥，亦未省视。尔家怪所畏见者，其即此耶？」乃归，觅书，令其人先还，曰：「具瓮一口，方砖一块，血狗皮一张，炽炭以待。」且戒勿泄。其人喜而去。<br><br>&nbsp;&nbsp;&nbsp;&nbsp;次日，翁乃赍符剑以往。入门，怪即言于室曰：「果请王法师来，吾当敛避。」方欲出，而王翁已入，大叱曰：「死老魅何之！」怪躅谓女曰：&nbsp;「何处可逃？」女指瓮曰：「此中可。」怪即跃入。翁以狗皮封之，而令主人以砖覆焉。外加重符，其热如火，乃举置积炭上。初，极口骂翁。瓮热，乃乞哀曰：「法师舍我，我有妻、妹可怜。」瓮问：「尔何妖？」答曰：「丑氏。」翁曰：「何物？」曰：「牛骨也。牛而曰丑者，讳之也。」促令供状，乃曰：「供状人牛天锡，字邦本，系多年牛骨。在城隍庙后苑，某年庚申日，某人踢伤脚趾，以血拭邦本身上，因而变幻成形。不合扰害某家小姐云云。妻红砖儿，妹绣鞋儿，见在某处，得相见，死不复恨。」乃停火作法，召将搜捕，得两女子于屋栋上，别以瓮覆之。齐呼牛骨，相与叙泣。翁问：「二物何以作妖？何为与天锡连亲？」答云：「某等一是赵千户家刺梅花下古砖，以庚丙日，其少女彩花，伤手滴血吾身，因而得气；一是王郎中妻绣鞋，庚申日沾月水，弃于小院，亦得变化。与牛邦本假合妻妹，实非一体。法师能恕我三人，当远迹市城，永不敢更近人世矣。」翁大笑，竟发火炙杀之，哀声震瓮，良久寂然。启其封，有一牛骨长尺许，女鞋、古砖皆焦灼云。<br><br>&nbsp;&nbsp;&nbsp;&nbsp;石占娘<br><br>&nbsp;&nbsp;&nbsp;&nbsp;黎阳儒生，姓纪名纲，字廷肃。少负大志，稍长嗜学，因葺旧庐为书舍。前则疏渠引泉，清流见底；后则高峰入云，两岸石壁，五色交辉，青林翠竹，四时具备，晓雾将歇，猿鸟和鸣，夕日欲颓，沉鳞竞跃，纪生日读书其间，黄卷青灯，忘倦。<br><br>&nbsp;&nbsp;&nbsp;&nbsp;一日，读至夜分，觉微寒，披衣独坐，忽有叩门声。启视之，乃见一女子，体态盈盈，面莹寒玉，笑谓纲曰：「妾，邻家女也。闻君高韵，乃尔唐突，意在请益也。」纲见之大悦，与之携手而入，并肩而坐。女曰：「愿献一诗。」纲曰：「善。」女诵诗曰：<br><br>&nbsp;&nbsp;&nbsp;&nbsp;霜冷秋高白帝城，闺中力尽恨难平。<br><br>&nbsp;&nbsp;&nbsp;&nbsp;西风庭院叮当响，晓夜楼台断续声。<br><br>&nbsp;&nbsp;&nbsp;&nbsp;捣碎乡心愁欲结，惊回客枕梦难成。<br><br>&nbsp;&nbsp;&nbsp;&nbsp;惟应不入笙歌耳，空恼玉关无限情。<br><br>&nbsp;&nbsp;&nbsp;&nbsp;纲称赞，将犯之。女佯拒之曰：「『聘则为妻，奔则为妾』，古人之格言也。妾非草木，岂不知贞洁之可嘉而淫奔之可丑耶！君何易视妾而犯之耶？」纲恳请再三，女翻然改曰：「云情雨意，人所同然，妾非不欲顺从，第一身易丧，美誉难全，此妾所以宁拂君情而不改也。」于是，与纲就寝。女复吟曰：<br><br>&nbsp;&nbsp;&nbsp;&nbsp;君住竹棚口，妾家桃花津。<br><br>&nbsp;&nbsp;&nbsp;&nbsp;来往不相识，青山应笑人。<br><br>&nbsp;&nbsp;&nbsp;&nbsp;已而欢足，纲因问女何里何氏。女曰：「妾姓石，名占娘。家坐午向，树木为记，与君为同里人。君果不弃，明当访之。」纲曰：「汝能歌乎，」女曰：「仅尔供韵。」纲遂以「思君与别来」为题，命女作歌歌之。」女不思，乃口占一歌以答，歌曰：<br><br>&nbsp;&nbsp;&nbsp;&nbsp;思君与别来，两见落叶黄。<br><br>&nbsp;&nbsp;&nbsp;&nbsp;迢迢隔千里，各在天一方。<br><br>&nbsp;&nbsp;&nbsp;&nbsp;欲飞恨无翼，欲涉川无梁。<br><br>&nbsp;&nbsp;&nbsp;&nbsp;昔者面胶漆，今胡做参商。<br><br>&nbsp;&nbsp;&nbsp;&nbsp;平平长安道，人马自辉光。<br><br>&nbsp;&nbsp;&nbsp;&nbsp;不念莫逆好，虚名竟乖张。<br><br>&nbsp;&nbsp;&nbsp;&nbsp;南箕岂堪簸，牵牛难服箱。<br><br>&nbsp;&nbsp;&nbsp;&nbsp;忧来不可辍，抚膺独仿惶。<br><br>&nbsp;&nbsp;&nbsp;&nbsp;谅无金石心，与君永相忘。<br><br>&nbsp;&nbsp;&nbsp;&nbsp;已而鸡三唱，女闻之，这遽披衣，谓纲曰：「郎君珍重，明当重来，不待请矣。」纲执意留之，曰：「只此自匿，奚必去耶，」女怒曰：「家有父母，倘事败露，罪将安归。不惟有玷于妾，抑且不利于君。」纲不从，女力奔，纲以被裹而抱之。久之不动，及启视，则一砧杵也。<br>