柳澥少贫，游岭表。广州节度使孔戣，遇之甚厚，赠百余金，谕令西上。遂与秀才严烛、曾黯数人，同舟北归。至阳朔县南六十里，方博于舟中，忽推去博局，起离席，以手接一物。初视之，若有人投刺者。即急命衫带，泊舟而下，立于沙岸，拱揖而言曰：“澥幸得与诸君同事，符命虽至，当须到桂州，然议行李，君宜前路相候。”曾严见澥之所为，不觉懔然，亦皆肸蚃如有所睹。澥即却入舟中，偃卧吁嗟，良久谓二友曰：“仆已受泰山主簿，向者车乘吏従毕至，已与约至桂州矣。”自是无复笑言。亦无疾，但每至夜泊之处，则必箕踞而坐，指挥处分，皆非生者所为。阳朔去州尚三日程，其五十滩，常须舟人尽力乃过，至是一宿而至。澥常见二紫衣，具军容，执锤，驱百余卒，在水中推挽其舟。澥至桂州，修家书才毕而卒。时唐元和十四年八月也。