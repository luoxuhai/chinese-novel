郑驯，贞元中进士擢第，调补门下典仪，第三十五。庄居在华阴县南五六里，为一县之胜。驯兄弟四人，曰駉、曰骥、曰騊。騊与驯，有科名时誉，县大夫洎邑客无不倾向之。驯与渭桥给纳判官高叔让中外相厚，时往求丐，高为设鲙食。其夜，暴病霍乱而卒。时方暑，不及候其家人，即为具棺椁衾襚敛之。冥器奴马，无不精备。题冥器童背，一曰鹰儿，一曰鹘子。马有青色者，题云撒豆骢。十数日，柩归华阴别墅。时邑客李道古游虢川半月矣，未知驯之死也。回至潼关西永丰仓路，忽逢驯自北来，车仆甚盛。李曰：“别来旬日，行李何盛耶？”色气忻然。谓李曰：“多荷渭桥老高所致。”即呼二童：“鹰儿、鹘子参李大郎。”戏谓曰：“明时文士，乃蓄鹰鹘耶？”驯又指所乘马曰：“兼请看仆撒豆骢。”李曰：“仆颇有羡色如何？”驯曰：“但勤修令德，致之何难？”乃相与并辔，至野狐泉。李欲留食，驯以马策过，曰：“去家咫尺，何必食为？”有顷，到华阴岳庙东，驯揖李曰：“自此迳路归矣。”李曰：“且相随至县，幸不回路。”驯曰：“仆离家半月，还要早归。”固不肯过岳庙。须臾，李至县，问吏曰：“令与诸官何在？”曰：“适往县南慰郑三十四郎矣。”李曰：“慰何事？”吏曰：“郑三十五郎，今月初向渭桥亡，神柩昨夜归庄耳。”李冁然曰：“我适与郑偕自潼关来。”一县人吏皆曰不虚，李愕然，犹未之信。即策马疾驰，往郑庄，中路逢县吏崔频、县丞裴悬、主簿卢士琼、县尉庄儒、及其弟庄古、邑客韦纳、郭存中，并自郑庄回。立马叙言，李乃大惊，良久方能言，且忧身之及祸。后往来者，往往于京城中闹处即逢，行李仆马，不异李之所见，而不复有言。