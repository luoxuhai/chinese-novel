河中节度使侍中浑瑊与西蕃会盟。蕃戎背信，掌书记韩弇遇害。弇素与栎阳尉李绩友。因昼寝，忽梦弇被发披衣，面目尽血。绩初不识，乃称姓名，相劳勉如平生。谓弇曰：“今従秃发大使填漳河，惟悴困辱不可言，间来奉诣耳，别后有一诗奉呈。”悲吟曰：“我有敌国仇，无人可为雪。每至秦陇头，游魂自呜咽。”临别，谓绩曰：“吾久饥渴，君至明日午时，于宅西南，为置酒馔钱物，亦平生之分尽矣。”绩许之。及觉，悲怆待旦。至午时，如言祭之，忽有黑风自西来，旋转筵上，飘卷纸钱及酒食皆飞去，举邑人观之。时贞元四年也。