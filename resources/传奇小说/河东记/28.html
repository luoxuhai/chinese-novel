马朝者，天平军步卒也。太和初，沧州李同捷叛，诏郓师讨之，朝在是行。至平原南，与贼相持累旬。朝之子士俊，自郓馈食，适至军中，会战有期。朝年老，启其将曰：“长男士俊，年少有力，又善弓矢，来日之行，乞请自代。”主将许之。及战，郓师小北，而士俊连中重疮，仆于斗场，夜久得苏。忽有传呼，语言颇类将吏十数人者，且无烛。士俊窥之不见，但闻按据簿书，称点名姓。俄次士俊，则呼马朝。傍有人曰：“不是本身，速令追召。”言讫遂过。及远，犹闻其检阅未已。士俊惶惑，力起徐归。四更方至营门，营吏纳之。因扶持送至朝所，朝谓其已死，及见惊喜，即洗疮傅药。乃曰：“汝可饮少酒粥，以求寝也。”即出汲水。时营中士马极众，每三二百人，则同一井。井及周圆百步，皆为隧道，渐以及泉，盖使众人得以环汲也。时朝以罂缶汲水，引重之际，泥滑，颠仆于地。地中素有折刀，朝心正贯其刃。久而士俊惧其未回，告于同幕者，及到则已绝矣。士俊旬日乃愈。