
<p>&nbsp;眇娼</p>
<div>&nbsp;</div>
<div>　　娼有眇一目者，贫不能自赡。乃计谋与母西游京师。或止之曰：“京师，天下之色府也，若目两，犹恐往而不售，况眇一焉。其瘠于沟中矣！”娼曰：“谚有之：‘心相怜，马首圆。’以京师之大，岂知无我俪者？”遂行。抵梁，舍滨河逆旅。</div>
<div>&nbsp;</div>
<div>　　居一月，有少年从数骑出河上，见而悦之，为留饮宴。明日复来，因大嬖，取置别第中。谢绝姻党，身执爨以奉之。娼饭，少年亦饭。娼疾不食，少年亦不食。嗫嚅伺候，曲得其意，唯恐或不当也。有书生嘲之，少年忿曰：“自余得若人，还视世之女子，无不余一目者。夫佳目，得一足矣，又奚以多为！”见《淮海集》。</div>
<div>&nbsp;</div>
<div>　　秦少游云：“夫播糠眯目，则天地四方易位。”世之以恶为美者多矣，何特眇娼之事哉！</div>
<div>&nbsp;</div>
<div>　　哑娼</div>
<div>&nbsp;</div>
<div>　　杨维祯云：钱塘娼家女，有美而哑者。教以琶、筝、箜篌，及七盘舞蹈之技，靡不精审。即笄，貌益扬，艺益工。京师有大木贾过焉，求见，即大喜，倍价聘之。左右曰：“娼以声取悦，哑而倍价以聘，何过愚？贾笑曰：”妇类以长舌败人之家，内谗寝，而后家可长。予聘无长舌，不聘工歌。“遂挟之归京师。</div>
<div>&nbsp;</div>
<div>　　贾侍姬百十人，闻哑娼至，皆掩口胡卢之。未几，哑娼宠颛门，贾一饮食，非哑娼不甘。哑娼亦心自语曰：”不聋哑，不家娜。“侈然自隆重，宴享非尊右不居，服饰非珍珠不御。诸姬虽心忌，又咸德其不能言皂白于主，故又心幸之。见《杨铁崖集》。</div>
<div>&nbsp;</div>
<div>　　杨维祯曰：”使哑娼才色，工之以语言文章，则所遇未必尔。借有之，求其终身荣者寡矣。“情主人曰：”此铁崖寓言，以当三缄之铭。“</div>
<div>&nbsp;</div>
<div>　　老妓</div>
<div>&nbsp;</div>
<div>　　马守真，字月娇，小字玄儿。行四，故院中呼四娘。以善画兰，号湘兰子。少负重名，为六院冠冕。晚年意气益豪，日费不赀，家渐耗。</div>
<div>&nbsp;</div>
<div>　　有乌阳少年某，游太学。慕姬甚切，见不自持，留姬家不去。俄闻门外索逋者声如哮虎，立为偿三百缗，听使去。姬本侠也，见少年亦侠，甚德之。少年昵姬，欲谐伉俪，指江水为誓。大出裹蹄，治耀首之饰。买第秦淮上，用金钱无算。而姬击鲜为供具，仆马费亦略相当。是时姬年正五十，少年春秋未半也。锦衾角枕相嬿婉，久而不少觉姬老，娶姬念益坚。姬笑曰：”我门前车马如此，嫁商人且不堪。外闻以我私卿，犹卖珠儿绝倒不已。宁有半百青楼人，才执箕帚作新妇耶？“少年恋恋无东意。祭酒闻之，施夏楚焉。始怏怏去。</div>
<div>&nbsp;</div>
<div>　　王百谷云：”嘉靖间，海宇清谧，金陵最称饶富，而平康亦极盛。诸姬著名者，前则刘、董、罗、葛、段、赵，后则何、蒋、王、杨、马、褚，青楼所称十二钗也。马姬高情逸韵，濯濯如春柳闻莺。吐辞流盼，巧伺人意。诸姬心害其名，然自顾皆弗若。以此声华日盛，凡游闲子，沓拖少年，走马章台街者，以不识马姬为辱。油壁障泥，杂沓户外。池馆清疏，花石幽洁。曲室深闺，迷不可出。教诸小鬟宁梨园子弟，日为供帐燕客，羯鼓、琵琶声，与金缕红牙相间，北斗阑干挂屋角犹未休。虽缠头锦堆床满，而凤钗榴裙之属，尝在子钱家。以赠施多，无所积也。祠郎有墨者，以微谴逮捕之。攫金半千，未厌，捕愈急。余适过其家，姬披发徒跣，目哭皆肿。客计无所出，将以旦日白衣冠送之秦淮。会西台御史索余八分书，谓为居间，获免。姬叹：“王家郎，有心人哉！”欲委身于我，余谢。姬念我无人爬背，意良厚。然我乞一丸茅山道士药，岂欲自得姝丽哉。脱人之厄，而因以为利，去厄之者几何？古押衙而在，匕首不陷余胸乎！由是不复言归我，而寸肠绸缪固结不解。亦惟余与姬同心相印，举似他人，不笑即唾耳。姬与余有吴门烟月之期，几三十载未偿。岁甲辰秋日，值余七十初度。姬买楼船，载婵娟，十十五五，客余飞絮园，置酒为寿。绝缨投辖，履舄缤纷。四座填满，歌舞达旦。残脂剩粉，香溢锦帆，泾水弥，月姻煴，自夫差以来所未有。吴儿啧啧夸盛事，倾动一时。计余别姬，凡十六年，姬年五十七矣。容华虽小减于昔，而风情意气如故。唇膏面药，香泽不去手，发如云，犹然委地。余戏调：“卿鸡皮三少若夏姬，惜余不能为申公巫臣耳。”</div>
<div>&nbsp;</div>
<div>　　余曾见阊门一老妪，年近六十矣，甲乙二少年争嬖之。妪夫死，甲为殡，颇有费。事毕，欲迎妪归。妪沽酒与乙为别。乙涕泣不已，去，遂自缢。天下事尽有不可解者。</div>
<div>&nbsp;</div>
<div>　　蜀王衍</div>
<div>&nbsp;</div>
<div>　　衍好裹小巾，其尖如锥。宫妓多衣道服，簪莲花冠，施脂粉夹脸。号“醉妆”。衍作《醉妆词》云：</div>
<div>&nbsp;</div>
<div>　　　　“这边走，那边走，只是寻花柳。那边走，这边走，莫厌金杯酒。”</div>
<div>&nbsp;</div>
<div>　　衍好私行，往往宿娼家酒楼，索笔题曰：“王一来去。”恐人识之，乃禁百姓不得戴小帽。</div>
<div>&nbsp;</div>
<div>　　人主何色不可致，而眷一妇。即眷之，亦岂不可召纳，而宿于娼楼，痴甚矣。从来人主宿娼楼者，惟独王衍、宋道君二人。衍是流水闝，道君是争风闝。然两人皆致丧国，可不戒哉！</div>
<div>&nbsp;</div>
<div>　　宋子京</div>
<div>&nbsp;</div>
<div>　　宋子京尝宴于锦江，偶微寒，命索半臂，诸妓各送一枚。公虑有厚薄之嫌，讫不服，忍冷以归。</div>
<div>&nbsp;</div>
<div>　　使诸妓相爱，闻其负冷，反伤其心。万一致疾，当如之何！</div>
<div>&nbsp;</div>
<div>　　荀奉倩　</div>
<div>&nbsp;</div>
<div>　　荀奉倩与妇至笃。冬月，妇病热，乃出中庭，自取冷还，以身熨之。</div>
<div>&nbsp;</div>
<div>　　韦生</div>
<div>&nbsp;</div>
<div>　　吴下韦生，貌劣而善媚。于冬月宿名妓金儿家。妓每欲用余桶，韦辄先之，候桶暖，方使来坐。</div>
<div>&nbsp;</div>
<div>　　陈体方</div>
<div>&nbsp;</div>
<div>　　吴中陈体方，以诗名。有妓黄秀云，性黠慧，喜诗。谬谓体方曰：“吾必嫁君。然君家贫，乞诗百首为聘。”体方信之，苦吟至六十余章，神竭而殁。其诗情致清婉。方苦吟时，人多笑其老髦被绐，而欣然每夸于人，以为奇遇。</div>
<div>&nbsp;</div>
<div>　　体方死而有知，犹必吟完百首。秀云死亦必相从。不然，体方亦必以赖婚讼于地下主者。</div>
<div>&nbsp;</div>
<div>　　洛阳王某</div>
<div>&nbsp;</div>
<div>　　王某，洛阳人，寓祥符，以贩木为业，与妓者唐玉簪交狎。唐善歌舞杂剧，事其曲尽殷勤，为之迷恋，岁遗白金百两。周府郡王者，人称鼓楼东殿下，以居址得名。雅好音乐。闻玉簪名，召见，试其技而悦之。以厚价畀其姥，遂留之。某悲思成疾，赂府中出入之妪，传语妓云：“倘得一面，便死无恨，盍亦求之。”妓乘间为言，殿下首肯。且戏云：“须净了身进来。”妪以告某，某即割势，几绝，越三月始痊。上谒殿下，命解衣视之，笑曰：“世间有此风汉。既净身，就服事我。”某拜诺。遂使玉簪立门内见之，相向呜咽而已。殿下与赀千金，岁收其息焉。事见《说听》。</div>
<div>&nbsp;</div>
<div>　　相爱，本以为欢也。既净身矣，安用见为？噫！是乃所以为情也。夫情近于氵㸒，而氵㸒实非情。今纵欲之夫，获新而置旧；妒色之妇，因婢而虐夫。情安在乎？惟氵㸒心未除故耳。不留他人余欢之地，而专以一见为快。此一见时，有无穷之情。此一见后，更无余情。情之所极，乃至相死而不悔，况净身乎！虽然，谓之情则可，谓之非痴则不可。</div>
<div>&nbsp;</div>
<div>　　乐和</div>
<div>&nbsp;</div>
<div>　　南宋时，临安钱塘门外乐翁，衣冠之族。因家替，乃于钱塘门外开杂货铺。有子名和，幼年寄养于永清巷舅家。舅之邻喜将士，有女名顺娘，少和一岁。二人因同馆就学。学中戏云：“喜乐和顺，合是天缘。”二人闻之，遂私约为夫妇。</div>
<div>&nbsp;</div>
<div>　　久之馆散，和还父处，各不相闻。又三年，值清明节，舅家邀甥扫墓，因便游湖。杭俗湖船男女不避。适喜家宅眷亦出游，会于一船。顺娘年已十四，姿态发越，和见之魂消。然一揖之外，不能通语，惟彼此相视，微微送笑而已。和既归，怀思不已，题绝句于桃花笺云：</div>
<div>&nbsp;</div>
<div>　　　　　“嫩蕊娇香郁未开，不因蜂蝶自生猜。他年若作扁舟侣，日日西湖一醉回。”</div>
<div>&nbsp;</div>
<div>题毕，折为方胜，明日携至永清巷，欲伺便投之顺娘。徘徊数次，而未有路。闻潮王庙著灵，乃私市香烛祷焉。焚楮之际，袖中方胜偶坠火中。急简之，已烬，惟余一侣字。侣者双口，和自以为吉征也。步入碑亭，方凝思间，忽见一老叟，衣冠甚古，手握团扇，上写姻缘二字。和问曰：“翁能算姻缘之事乎？”叟云：“能之。”因询年甲，于五指上轮算良久，乃曰：“佳眷是熟人，非生人也。”和云：“某正拟一熟人，未审缘法如何？”叟引至八角井边，使和视井中有缘与否。和见井内水势汹涌，如万顷汪洋，其明如镜。中有美女，年可十六七，紫罗杏黄裙，绰约可爱。细辨，乃顺娘也。喜极往就，不觉坠井，惊觉乃梦耳。查碑文：其神石瑰，唐时捐财筑塘捍水，没为潮王。和意梦中所见叟即神也。还告诸父，欲往请婚。父谓盛衰势殊，徒取其怒。再请舅，舅亦不许。和大失望，乃纸书牌位，供亲妻喜顺娘。昼则对食，夜置枕旁，三唤而后寝。每至胜节佳会，必整容出访，绝无一遇。有议婚者，和坚谢之，誓必俟顺娘嫁后乃可。而顺娘亦竟蹉跎未字。</div>
<div>&nbsp;</div>
<div>　　又三年，八月，因观潮之会，和往江口，巡视良久。至团围头，遥见席棚中喜氏一门在焉。乃推身人丛，渐逼视之。顺娘亦觉，交相注目。忽闻喧言潮至，众俱散走。其年潮势甚猛，如水城数丈，顷刻逾岸，顺娘失足坠于潮中。和骤见哀痛，意不相舍，仓皇逐之，不觉并溺。喜家夫妇急于救女，不惜重赂。弄潮子弟，竞往捞救。见紫罗衫杏黄裙浮沉浪中，众掖而起，则二尸对面相抱，唤之不苏，拆之亦不解。时乐翁闻儿变，亦跄攘而至，哭曰：“儿生不得吹箫侣，死当成连理枝耳。”喜公怪问，备述其情。喜公恚曰：“何不早言，悔之何及。今若再活，当遂其愿也。”于是高声共唤，逾时始苏，毫无困状，若有神佑焉。喜公不敢负诺，择日婚配。事见《小说》。</div>
<div>&nbsp;</div>
<div>　　一对多情，若非得潮神撮合，且为情死矣。</div>
<div>&nbsp;</div>
<div>　尾生　</div>
<div>&nbsp;</div>
<div>　　尾生与女子期于梁，女子不来，水至不去，抱梁柱而死。</div>
<div>&nbsp;</div>
<div>　　子犹曰：“此万世情痴之祖。”</div>
<div>&nbsp;</div>
<div>　　傅七郎</div>
<div>&nbsp;</div>
<div>　　傅七郎者，蕲春人。其第二子曰傅九，年二十九岁，好狎游，常为倡家营办生业，遂与散乐林小姐绸缪，约窃负而逃。林母防其女严紧，志不能遂。淳熙十六年九月，因夜宿，用幔带两条接连，共缢于室内。明日母告官，验实收葬。</div>
<div>&nbsp;</div>
<div>　　绍熙三年春，吉州苏客逢两人于秦州酒肆，为主家李氏当垆共役。苏顷尝识傅，问其去乡之因，笑而不答。苏买酒饮，散，明日再往寻之，主人言：傅九郎夫妻在此相伴两载，甚是谐和。昨晚偶一客来，似说其宿过，羞愧不食，到夜同窜去，今不复可询所在也。</div>
<div>&nbsp;</div>
<div>　　相传吴郡昔有一人，犯大辟，其人愚甚，临刑求救于刽子。刽子绐之曰：“汝但安心，俟午刻流星起时，我唤汝急走，当解汝缚，汝便疾奔远去。我取他人斩之以代汝。”其人信之。及期下刀，郐子连唤急走，其人遂狂奔，昼夜不息，直至陕西，为人佣工。主家为之娶妇。凡数年，稍成家矣。忽念刽子释放之恩，囊数金至吴下，夜叩其门，欲以报之。刽子叩其姓名。大骇曰：“汝已死，何得复来？”其人犹致谢再三。刽子为道其实，遂寂然无声。乃呼伴启门视之，囊金在焉，人已灭矣。方知叩门者乃魂也。向认为真已释放，魂喜极而去，遂如真形，一点破则散矣。傅与林苦于防闲，认真谓死在一处，无异生时。则其魂之聚而不散，为人当垆共役，又何疑焉。夫果聚而不散，无异生时，则死贤于生矣。虽谓之不痴可也。</div>
<div>&nbsp;</div>
<div>　　王生陶师儿</div>
<div>&nbsp;</div>
<div>　　淳熙初，行都角妓陶师儿，与荡子王生狎，甚相眷恋。为恶姥所间，不尽绸缪。一日，王生拉师儿游西湖，惟一婢一仆随之。寻常游湖者，逼暮即归。是日王生与师儿有密誓，特故盘桓，比夜达岸，则城门锁不可入矣。王生谓仆曰：“月色甚佳，清泛不可再。”市酒肴复游湖中。迤（辶里）更阑，举舟倦寝。舟泊净慈寺藕花深处，王生、师儿相抱投入水中。舟人惊救不及而死。都人作“长桥月、短桥月”以歌之。其所乘舟，竟为弃物，经年无敢登者。</div>
<div>&nbsp;</div>
<div>　　居无何，值禁烟节序。士女阗沓，舟发如蚁。有妙年者，外方人也。登丰乐楼，目击画舫纷纭，起夷犹之兴，欲买舟一游。会日已亭午，虽莲舫渔艇，亦无泊崖者，止前弃舟在焉。人有以王、陶事告者，妙年笑曰：“大佳，大佳，正欲得此！”即具杯馔入舟，遍游西湖，曲尽欢而归。自是人皆喜谈，争求售之，殆无虚日，其价反倍于他舟。事载《名姬传》。</div>
<div>&nbsp;</div>
<div>　　死后值钱者，惟杨太真袜、陶师儿舟。然袜以色贵，舟以情贵。</div>
<div>&nbsp;</div>
<div>　　汉成帝</div>
<div>&nbsp;</div>
<div>　　成帝既立赵后，其弟昭仪尤嬖，帝誓无他幸。昭仪闻许美人生子，大恚曰：“陛下常自言约不负汝，今美人有子，负约谓何？”乃以手自捣，以头击壁户柱。帝曰：“约以赵氏，故不立许氏，使天下无出赵氏上者。毋忧也。”后从床上自投地，啼泣不食，帝亦不食。使中黄门靳严持绿囊书，予许美人，戒曰：“美人当有以授汝，受来置饰室中帘南。”美人以（上竹下韋）箧一盒，盛所生儿，缄封，及绿囊报书予严，严置饰室中帘南去。帝与昭仪坐，使客子解箧缄，未竟，遣出。帝自闭户，独与昭仪在。须臾开户，呼客子将缄封箧推置屏风东。告掖庭狱丞籍武陵：“中有死儿，埋之，勿令人知。”有中宫史曹宫，御幸有娠，生子，并子母杀之。凡掖庭中御幸生子者，辄死。又饮药伤堕者无数。帝崩，竟无子。</div>
<div>&nbsp;</div>
<div>　　事孰大于继祠承祧者，而斩艾血胤以媚二氵㸒，其心死矣。是时，飞燕已正位中宫，合德亦称昭仪。且姊娣具不宜子，已见八九。假令收宫中美人子，卵而翼之，如刘皇后之于李宸妃，异日其子为君，犹未必仇赵氏也。自绝其根，身名俱丧，不惟成帝痴，二氵㸒者亦大痴矣。</div>
<div>&nbsp;</div>
<div>　　周幽王</div>
<div>&nbsp;</div>
<div>　　王宠褒姒，废申后及太子宜臼，而立褒姒为后，以其子伯服为太子。褒姒好闻裂缯声，王发缯日裂之，以适其意。褒姒不好笑，幽王欲其笑，诱之万方，故不笑。王与诸侯约：有寇至，举烽火为信，则举兵来援。王欲褒姒笑，乃无故举火，诸侯悉至。至而无寇，褒姒乃大笑。王悦之，为数举烽火。其后不信，诸侯益亦不至。申后之父申侯，怒与鄫人召西夷犬戎攻幽王。幽王举烽火征兵，兵莫至，遂杀幽王骊山下，虏褒姒，尽取周赂而去。</div>
<div>&nbsp;</div>
<div>　　宾媚人一笑，几亡其国。褒姒一笑，几亡天下。从来笑祸无大于此。然齐顷以媚其母，而周幽以媚其宠人，故幽竟见杀，而顷卒吊死问疾，以兴其国。所由笑者殊也。</div>
<div>&nbsp;</div>
<div>　　　北齐后主纬　</div>
<div>&nbsp;</div>
<div>　　　冯小怜，大穆后从婢也。穆后爱衰，以五月五进之，号曰“续命”。慧黠，能弹琵琶，工歌舞，后主惑之，立为左皇后。坐则同席，出则并马，愿得生死一处。</div>
<div>&nbsp;</div>
<div>　　　周师之取平阳，帝猎于三堆。晋州亟告急。帝将还，淑妃请更杀一围，帝从其言。识者以为后主名纬，杀围言非吉征。及帝至晋州，城已欲没矣。作地道攻之，城陷十余步。将士乘势欲入，帝敕且止，召淑妃共观之。淑妃妆点，不获时至。周人以木拒塞城，遂不下。将立为左皇后，即令使驰取皇后服御，仍与之并骑观战。东偏少却，淑妃怖曰：“军败矣！”帝遂以淑妃奔还。至洪洞戍，淑妃方以粉镜自玩。后声乱唱贼至，于是复走。内参自晋阳以皇后衣至，帝为按辔，命淑妃着之，然后去。后主至长安，向周武帝乞淑妃。帝曰：“朕视天下如脱屣，一老妪岂与公惜也。”仍以赐之。</div>
<div>&nbsp;</div>
<div>　　　及帝遇害，以淑妃赐代王达，甚嬖之。淑妃弹琵琶，因弦断，作诗曰：</div>
<div>&nbsp;</div>
<div>　　　　“虽蒙今日宠，犹忆昔时怜。欲知心断绝，应看膝上弦。”</div>
<div>&nbsp;</div>
<div>　　　后燕主熙</div>
<div>&nbsp;</div>
<div>　　　后燕慕容熙，宠爱苻后。从伐高句骊，至辽东，为冲车地道以攻之。城且陷，欲与后乘辇而入，不听将士先登，由是城守复完，攻之不克。</div>
<div>&nbsp;</div>
<div>　　　未几，苻后死，熙悲号气绝，久而复苏。大殓已讫，复启其棺，与之交接。服斩衰，食粥，制百僚于阁内，设位哭临。使有司案验，有泪者以为忠孝，无则罪之。君臣悚惧，无不含辛致泪焉。</div>
<div>&nbsp;</div>
<div>　　　陈后主</div>
<div>&nbsp;</div>
<div>　　　韩擒虎兵入台城，后主将走。群臣劝依梁武见侯景故事，后主不从。曰：“吾自有井。”乃挟宫人十余，出景阳殿投井。军人窥井，呼不应，欲下石，乃闻叫声。以绳引之，怪其太重，乃与张贵妃、孔贵嫔同束而上。所谓胭脂井是也，又名辱井。杨修诗云：</div>
<div>&nbsp;</div>
<div>　　　　　“擒虎戈矛满六宫，春花无树不秋风。仓皇益见多情处，同穴甘心赴井中。”</div>
<div>&nbsp;</div>
<div>　　　按：金陵法宝寺，即景阳宫故地也，辱井在焉。石栏红痕若胭脂，相传后主与张、孔泪痕所染。嗟乎，后主若知下泪，不谓之“全无心肝”矣！子犹氏曰：“吴翁有好酒者，与客渡江，中流，风大作，船且覆。众五色无主，翁独坚抱酒瓮。既免，众问翁曰：‘生之不图，酒于何有？’翁笑曰：‘死生命也。夫死则死耳，幸而生，若此瓮一覆，安所得饮乎。’后主亦犹吴翁之智耶！”</div>
<div>&nbsp;</div>
<div>　　　齐景公</div>
<div>&nbsp;</div>
<div>　　　景公嬖妾名曰婴子，死，公守之三日不食，肤着于席而不去。晏子曰：“外有良医，将作鬼神之事。”公信之，屏洁沐浴。晏子令棺入殓死者，公大怒。晏子曰：“已死不复生。”公乃止。仲尼闻之，曰：“星之昭昭，不如月之叆叆。小事之成，不若大事之废。君子之非，贤于小人之是也。其晏子之谓欤！”</div>
<div>&nbsp;</div>
<div>　　　杨政</div>
<div>&nbsp;</div>
<div>　　　杨政在绍兴间，为秦中名将。威声与二吴埒，官至太尉。然资性惨忍，嗜杀人。元日招幕僚宴，会李叔永中席起更衣，虞兵持烛导往溷所。经历曲折，殆如永巷。望两壁间，隐隐若人形影，谓为绘画。近视之，不见笔迹，又无面目相貌，凡二三十躯。疑不晓，叩虞兵。兵旁睨前后无人，始低语曰：“相公姬妾数十人，皆有乐艺。但小不称意，必杖杀之，而剥其皮。自首至足，钉于此壁上。直俟干硬，方举而掷诸水。此其皮迹也。”叔永悚然而出。</div>
<div>&nbsp;</div>
<div>　　　杨最宠一姬，蒙专房之爱。晚年抱病，困卧不能兴。于人事一切弗问，独拳拳此姬，常使侍侧。忽语之曰：“病势洴漉如此，万不望生。我心胆只倾吐汝身，今将奈何。”是时，气息仅属，语言大半不可晓。姬泣曰：“相公且强进药饵，脱若不起，愿相从泉下。”杨大喜，索酒与姬各饮一杯。姬反室沉吟，自悔失言，阴谋伏窜。杨奄奄且绝，久不瞑目。所亲大将诮之曰：“相公平生杀人如掐蚁虱，真大丈夫汉。今日运命将终，乃留连顾恋，一何无刚肠胆决也！”杨称姬名曰：“只候他先死，我便去。”大将解其意，使绐语姬云：“相公唤。”预呼一壮士持骨索伏于榻后，姬至，立套其颈，少时而殂。陈尸于地，杨即气绝。</div>
<div>&nbsp;</div>
<div>　　　姬一日不死，杨亦一日不去。此延生丹、续命膏也，何以杀之。魏颗不从乱命而嫁妾，乃有结草之报，吾知大将之不令终矣。</div>
<div>&nbsp;</div>
<div>　　　情主人曰：“人生烦恼思虑种种，因有情而起。浮沤、石火，能有几何，而以情自累乎？自达者观之，凡情皆痴也，男女抑末矣。或者流盼销魂，新歌夺耳，佳人难得，同病相怜，亦千古风流之胜事，眇与哑何择焉。斯好不已辟乎？然犹曰匹夫自喻适志，遑及其他。乃堂堂国主，粉黛如云，按图而幸，日亦不给，彼雨花霜柳，皆眇哑之属耳，而乃与匹夫争一夕之欢，谚所谓”舍黄金而抱六砖“者也。至若娶妇蓄妾，本为自奉；寻芳选俊，只以求欢。而或苦其体以市一怜，残其躯以希一面，此岂特童心而已哉！虽然，未及死也。尾生甚矣。女子无信，我焉得有信。必也两心如结，计无复之，与其生离，犹冀死合，幸则为喜、乐，不幸则为傅、林、王、陶。死而有知，倡随无愧；即令无知，亦省却终身万种凄凉抑郁之苦。彼痴人者，不自以为得算耶。虽然，害止此耳。成帝以之斩嗣，幽王以之欺诸侯，齐、燕二主，以之堕万人之功，弱宗招乱，树敌速亡，以彼易此，如以千金易一发，又何愚哉！虽然玩好在耳目之前，而患在一国之后，中智以上始能料之。景阳宫之事，岌岌乎兵在其颈，生趣已尽，井中非乐所也，而必以两贵妃同下上，顽钝无耻，其至矣乎。虽然，彼犹有同生之望焉。夫襚犹先袯，而景公以臭腐为神妙；死欲速朽，而杨政以刀索为衽席。死者生之，而生者死之，情之能颠倒人一至于此。往以戕人，来以贼己；小则捐命，大而倾国。痴人有痴福，惟情不然，何哉？”</div>
<div>&nbsp;</div>
<div>　　　（“情痴类”完）</div>