
<p>&nbsp;</p>
<p>　　丽娟　李夫人</p>
<p>　　汉武帝所幸宫人名丽娟。年十四，玉肤柔快，吹气胜兰。不欲衣缨，拂之恐体痕也。每歌，李延年和之。于芝生殿唱回风之曲，庭中花皆翻落。置丽娟于明离之帐，恐尘垢污其体也。帝常以衣带缚丽娟之袂，闭于重幙之中，恐随风而去也。丽娟以琥珀为珮，置衣裾里，不使人知，乃言骨节自鸣，相与为神怪也。出《洞冥记》。</p>
<p>　　李夫人本以娼进。初，夫人兄延年善音，尝于上前起舞。歌曰：</p>
<p>　　　　“北方有佳人，绝世而独立。一顾倾人城，再顾倾人国。宁不知倾城与倾国，佳人</p>
<p>　　难再得。”</p>
<p>　　上叹息曰：“世岂有此人乎！”平阳主因言延年有女弟，上召见之，妙丽善舞，由是得幸。生一男，是为昌邑哀王。及病笃，上自临候之。夫人蒙被谢曰：“妾久寝病，形貌毁坏，不可以见帝。愿以王及兄弟为托。”上曰：“夫人病甚，殆将不起。一见我，属托王及兄弟，岂不快哉！”夫人曰：“女人貌不修饰，不见君父。妾不敢以燕婧见帝。”上曰：“夫人第一见我，将加赐千金，而子兄弟尊官。”夫人曰：“尊官在帝，不在一见。”上复言，欲必见之，夫人遂转向歔欷，而不复言。于是上不悦而起。夫人姊妹让之曰：“贵人独不可一见上，属托兄弟耶？何为恨上如此？”夫人曰：“夫以色事人者，色衰而爱弛，爱弛则恩绝。上所以挛挛我者，以平生容貌故。今见我毁坏，颜色非故，必畏恶吐弃我。尚肯复追思闵录其兄弟哉？所以不欲见帝者，乃欲以深托兄弟也。”及夫人卒，上以后礼葬焉。图其形于甘泉宫，诸兄皆益官。帝思怀往者，李夫人不可复得。时始穿昆灵之池，泛翔禽之舟，帝自造歌曲，使女伶歌之。时日已西倾，凉风激水，女伶歌声甚遒。因赋《落叶哀蝉》之曲曰：</p>
<p>　　　　“罗袂兮无声，玉墀兮尘生。虚房冷而寂寞，落叶依于重扃。望彼美之女兮，安得</p>
<p>　　感余心之未宁!"</p>
<p>　　帝闻唱动心，闷不自支。特命龙膏之烛，以照舟内，悲不自止。亲侍者觉帝容色愁怨，乃进洪梁之酒，酌以文螺之卮。帝饮三爵，色悦心欢，乃诏女伶出侍。帝息于延凉室，卧梦李夫人授帝蘅芜之香。帝惊起，而香气犹著衣枕，历月不歇。帝弥思求，终不复见，涕泣洽席，遂改延凉室为遗芳梦室。一说：钟山有香草，东方朔献帝，怀之即梦见李夫人，名“怀梦草”。帝思李夫人不辍，乃作灵梦台，岁时祀焉。</p>
<p>　　飞燕合德</p>
<p>　　成帝以三秋闲日，与飞燕戏于太液池。以沙棠木为舟，贵其不沉没也。以云母饰于鹢首，一名“云舟”。又刻大桐木为虬龙，雕饰如真，以夹云舟而行。以紫桂为拖枻。及观云棹水，玩撷菱蕖。帝每忧轻荡以惊飞燕，命佽飞之士，又金锁缆云舟于波上。每轻风时至，飞燕殆欲随风入水，帝以翠缨结飞燕之裙。常怨曰：“妾微贱，何复得预裙缨之游？"今太液池尚有避风台，即飞燕结裙之处。后骄逸，体微病，辄不自饮食，须帝持匕箸。药有苦口者，非帝为含吐不下咽。昭仪夜入浴兰室，肤体光发。古烧烛，帝从幅中窃望之。侍儿以白昭仪。昭仪揽巾，使撤烛。它日，帝约赐侍儿黄金，使无得言。私婢不豫约中，出帏值帝，即入白昭仪。昭仪遽隐避。自是帝从兰室帏中窥昭仪，多袖金，逢侍儿私婢，辄牵止赐之。侍儿贪帝金，一出一入不绝，帝使夜从帑益至百余金。帝尝早猎，触雪得疾，阴缓弱不能壮发。每持昭仪足，不胜至欲，辄暴起。昭仪常转侧，帝不能长持其足。樊嫕谓昭仪曰："上饵方士大丹，求盛大不能得。得贵人足，一持畅动，此天与贵妃大福。宁展侧，俾就帝耶！"昭仪曰："幸转侧不就，尚能留帝欲。亦如姊教，帝持则厌去矣。安能复动乎？"</p>
<p>　　李夫人病笃，不肯见帝，虑减其爱也。成帝欲持昭仪足，昭仪转侧不就，虑尽其爱也。人主渔色，何所不至。而能使三千宠爱在一身，岂惟色哉！其智亦有过人者矣。</p>
<p>　　邓夫人</p>
<p>　　吴孙和，悦邓夫人，常置膝上。和于月下舞水精如意，误伤夫人颊，血流污裤，娇姹弥苦。自舐其疮，命太医合药。医曰：“得白獭髓，杂玉与琥珀屑，当灭此痕。"即悬百金购致之。有富春渔人云："此物知人欲取，则逃入石穴。伺其祭鱼之时，獭有斗死者，穴中应有枯骨，虽无髓，其骨可合玉舂为粉，喷于疮上，其痕则灭。"和乃命合此膏。琥珀太多，乃差面有赤点如朱。逼而视之，更益其妍。诸嬖人欲要宠，皆以丹脂点颊，而后进幸。妖惑相动，遂成氵㸒俗。</p>
<p>　　蜀甘后</p>
<p>　　蜀先主甘后，沛人也。生于微贱。里中相者云：“此女后当极贵。"及长，体貌特异。年至十八，玉质柔肌，态媚容冶。先主召入，致白绡帐中，于户外望者，如月下聚雪。河南献玉人高三尺，乃取玉人置后侧。昼则讲说军谋，夕则拥后而玩玉人。常称："玉之所贵，比德君子。况为人形，而可不玩乎？"甘后与玉人洁白齐润，观者殆相惑乱。嬖宠者非惟嫉于甘后，亦妒于玉人也。</p>
<p>　　杨太真</p>
<p>　　杨太真以天宝四载七月册为贵妃，次年七月，以妒悍忤旨，令高力士以单车送还杨铦宅。初出，上无聊，中官趋过者，或笞挞之，至有惊怖而亡者。力士因请召还。既夜，遂开大兴坊，从太华宅以入。及晓，上见之殿内，大悦。贵妃拜泣谢过。因召两市杂剧以娱之。诸姊进食作乐，自此恩遇日深。九载二月，以窃吹宁王紫玉笛忤旨，复放出宫。吉温奏曰：“妃，妇人，无知识，有忤圣颜，罪当死。既蒙恩宠，只合死于宫中。陛下何惜一席之地，使其就戮？而忍使其取辱于外乎？"上为之怃然。中使张韬光送妃至宅，妃泣曰："衣服之外，皆圣恩所赐。惟发肤是父母所生。今当就死，无以谢上。"引刀剪发一(上髦上，下尞)，附韬光以献。上见之惊惋，遽使力士召归，益嬖焉。妃既生蜀，嗜荔枝。南海味胜于蜀，乃令每岁驰驿以进，毋过宿，恐味败也。故杜牧诗云：</p>
<p>　　　　“一骑红尘妃子笑，无人知是荔枝来。”</p>
<p>　　御苑新有桃花千叶，帝亲折一枝插于妃子宝冠。帝曰：“此花尤能助娇态。”因呼为“助娇花”。五月五日，上避暑游兴庆池，与妃子昼寝于水殿中。宫嫔辈凭栏倚槛，争看雌雄二(溪鸟)(束鸟)戏于水中。上时拥妃子于绡帐内，谓宫嫔曰："尔等爱水中(溪鸟)(束鸟)，争如我被底鸳鸯！"秋八月，太液池有千叶白莲数枝盛开，帝与贵戚宴赏，左右皆叹羡而已。帝指妃子示左右曰："争如我解语花！"</p>
<p>　　宫妓中有念奴者，有姿色，善歌唱。帝所钟爱，未尝一日离左右。每执板，当席顾盼。帝谓妃子曰：“此女妖丽，眼色媚人。每啭声歌喉，则声出于朝霞之上，虽钟鼓笙竽嘈杂，而莫能遏。”</p>
<p>　　吴绛仙</p>
<p>　　炀帝幸江都，至汴。帝御龙舟，萧妃乘凤舸。一日，帝将登凤舸，凭殿脚女吴绛仙肩，喜其柔丽，不与群辈齿，爱之甚，久不移步。绛仙善画长蛾眉。帝色不自禁，回辇召绛仙，将拜婕妤。适绛仙下嫁玉工万群，故已之。擢为龙舟首楫，号曰崆峒夫人。由是殿脚女争效为长蛾眉。司宫吏日给螺子黛五斛，号为蛾绿。螺子黛出波斯国，每颗值十金。后征赋不足，杂以铜黛给之，独绛仙得赐真螺黛不绝。帝每倚帘视绛仙，移时不去。顾内谒者曰：“古人言‘秀色若可飧’，如绛仙，真可疗饥矣。"因吟《持楫篇》赐之曰：</p>
<p>　　　　“旧曲歌桃叶，新妆艳落梅。将身倚轻楫，知是渡江来。”</p>
<p>诏殿脚女千辈唱之。</p>
<p>　　帝至广陵，备月观行宫。有郎将自瓜州进合欢果。帝令小黄门以一双驰骑赐吴绛仙，遇马急摇解。绛仙拜赐，私附红笺进上曰：</p>
<p>　　　　“驿骑传双果，君王宠念深。争知辞帝里，无复合欢心。”</p>
<p>　　帝叹曰：“绛仙真女相如，不独貌也。”时越溪进耀光绫，绫文突起，有光彩。越人乘樵风舟，泛于石帆山下，收野茧缲之，缲丝女夜梦神人告之：“禹穴三千年一开，汝所得野茧，即江淹文集中壁鱼所化也。丝织为裳，必有奇文。”织成，果符所梦，故进之。帝独赐司花女洎绛仙，他姬莫预。</p>
<p>　　卓文君</p>
<p>　　卓文君姣好，眉色如望远山，脸际常若芙蓉，肌肤柔滑如脂。为人放诞风流，故悦长卿之才而越礼焉。</p>
<p>　　长卿素患消渴疾，及悦文君之色，遂成锢疾。作《美人赋》欲以自刺，而终不能改，卒以此疾至死。</p>
<p>　　《琅环记》：王吉夜梦一蟛蜞在都亭作人语曰：“明朝舍此。”吉异之，明使人候于都亭，而长卿至。吉曰：“此人文章当横行一世。”天下因呼蟛蜞为长卿，卓文君一生不食蟛蜞。</p>
<p>　　王龙溪一门人，自称有好色之疾。龙溪笑曰：“穷秀才抱着家中黄脸婆子，辄云好色，不羞死耶!"噫！必如长卿之于文君，值得一死。</p>
<p>　　王元鼎</p>
<p>　　元时，歌妓郭氏顺时秀，姿态闲雅，杂剧为《闺怨》最高，驾头诸旦本亦得体。刘时中以“金簧玉管，凤吟鸾鸣”拟其声韵。平生与王元鼎密。偶有疾，思得马版肠充馔。元鼎杀所乘千金五花马，取肠以供。都下传为佳话。时中书参政阿鲁温尤属意焉，因戏语曰：“我比元鼎何如？"对曰："参政，宰相也。元鼎，才人也。燮理阴阳，致君泽民，则学士不及参政。嘲风弄月，惜玉怜香，则参政不如学士。"参政付之一笑而罢。</p>
<p>　　杀马，《<a href="http://www.mingqingxiaoshuo.com/zajuxiqu/xiuruji/" target="_blank" class="infotextkey">绣襦记</a>》借作郑元和事。元鼎情痴之名，遂为所掩。</p>
<p>　　龙子犹曾有四绝句咏其事云：</p>
<p>　　　　“驽马争如骏骨良，烹调一样版肠香。千金何事轻抛掷，只为趋承窈窕娘。</p>
<p>　　　　五花名马价无伦，欲媚香闺枉杀身。解道贵人而贱畜，爱姬换马是何人。</p>
<p>　　　　驱驰晓夜百艰辛，不及闺中效一颦。好似吴宫媚西子，(钅属)镂偏自赐功臣。</p>
<p>　　　　一心无计博馀欢，名马刳肠劝一餐。馋口傥然思异味，不知何策脍人肝。”</p>
<p>　　何恢　潘炕</p>
<p>　　宋阮佃夫有宠于明帝。庐江何恢有妓张耀华，美而有宠。为广州刺史，将发，要佃夫饮，设乐。见张氏悦而求之。恢曰：“恢可得，此人不可得也。"佃夫拂衣出户，曰："惜指失掌耶？"遂讽有司以公事弹恢。</p>
<p>　　内枢密使潘炕，字凝梦，河南人。有器量，家人未尝见其喜怒。然嬖于美妾解愁，遂成疾。妾姓赵氏，其母梦吞海棠花蕊而生。颇有国色，善为新声，及工小词。蜀王建尝至炕第，见之，谓曰：“朕宫无如此人。”意欲取之。炕曰：“此臣下贱人，不敢以荐于君。”其实靳之。弟蜎谓曰：“绿珠之祸，可不戒耶？”炕曰：“人生贵适意，岂能爱死，而自不足于心哉！”人皆服其有守。</p>
<p>　　何恢之惜耀华，潘炕之惜解愁，与石崇之惜绿珠，一辙耳。幸而为炕，不幸则为恢，尤不幸则为崇。虽然，死生荣辱命也，出妻献妾，于以求免，去死几何？恢、炕之义为正矣。即崇之辞孙秀，吾犹取之。</p>
<p>　　程一宁</p>
<p>　　程一宁，元顺帝宠妃也。未得幸时，尝于春夜登翠鸾楼，倚栏弄玉龙之笛。吹一词云：</p>
<p>　　　　“兰径香销玉辇踪，梨花不忍负春风。绿窗深锁无人见，自碾朱砂养守宫。”</p>
<p>帝忽于月下闻之，问宫人曰：“此何人吹也？"有知者对曰："程才人所吹。"帝虽知之，未召也。及后夜，帝复游此，又闻歌一词曰：</p>
<p>　　　　“牙床锦被绣芙蓉，金鸭香消宝帐重。竹叶羊车来别院，何人空听景阳钟。”</p>
<p>又继一词曰：</p>
<p>　　　　“淡月轻寒透碧纱，窗屏睡梦听啼鸦。春风不管愁深浅，日日开门扫落花。”</p>
<p>　　歌中音语咽塞，情极悲怆。帝因谓宫人曰：“闻之使人能不凄怆？深宫中有人愁恨如此，谁得知乎？”遂乘金根车至其所。宁见宝炬簇拥，遂趋出叩头俯伏。帝亲以手扶之曰：“卿非玉笛中自道其意，朕安得至此？”乃携手至柏香堂。命宝光天禄厨设开颜宴，进兔丝之膳，翠涛之酒；雩仙乐部坊奏鸿韶乐，列朱戚之舞，鸣雎之曲。笑谓宁曰：“今夕之夕，情圆意聚。然玉笛，卿之三青也，可封为圆聚侯。”自是宠爱日隆，改楼为“奉御楼”，堂为“天怡堂”。</p>
<p>　　按：顺帝宫嫔进御无纪，佩夫人、贵妃印者不下百数。淑妃则龙瑞娇、程一宁、戈小娥。丽嫔则张阿玄、支祁氏。才人则英英、疑香儿，尤其宠爱。所好成之，所恶除之，位在皇后之下，而权则重于禁闱。宫中称为七贵云。</p>
<p>　　温都监女</p>
<p>　　坡公之谪惠州也，惠有温都监女，颇有色，年十六，不肯嫁人。闻坡公至，甚喜，谓人曰：“此吾婿也。"每夜闻坡讽咏，则徘徊窗外。坡觉而推窗，则其女逾墙而去。坡从而物色之，温具言其然。坡曰："吾当呼王郎与子为姻。"未几，坡过海，此议不谐。及坡回惠日，其女已死，葬沙滩之侧矣。坡怅然赋《孤鸿》，调寄《卜算子》云：</p>
<p>　　　　“缺月挂疏桐，漏断人初静。时见幽人独往来，缥渺孤鸿影。　　惊起却回头，有</p>
<p>　　恨无人省。拣尽寒枝不肯栖，寂寞沙洲冷。”</p>
<p>借鸿为喻，非真言鸿也。“拣尽寒枝不肯栖”，谓少择偶不嫁。“寂寞沙洲冷”，指葬所也。此词盖惠州白鹤观所作，或云黄州作。属意王氏女，非也。</p>
<p>　　长卿氏曰：“人知朝云为坡公妾，而不知此女乃真坡公妾也。坡公迁谪岭外，婆娑六十老人矣。十六之女，何喜乎而心许之，且死之也。然坡公非当时须眉如戟，诸人所欲极力而杀之者哉。而一女子独见怜，悲夫！”</p>
<p>　　李和尚曰：“余独悲其能具只眼，知坡公之为神仙，知坡公之为异人，知坡公之外举世更无与两，是以不得亲近，宁有死耳。然则即呼王郎为姻，彼虽死亦不嫁。何者？(彼知)坡公不知有王郎也！"</p>
<p>　　长沙义妓</p>
<p>　　义妓者，长沙人，不知其姓氏。家世娼籍，善讴，尤喜秦少游乐府。得一篇，辄手笔占哦不置。久之，少游坐鉤党南迁，道长沙，访潭土风俗、妓籍中可与言者。或举妓，遂往。少游初以潭去京数千里，其俗山獠夷陋，虽闻妓名，意甚易之。及睹其姿容既美，而所居复潇洒可人，即京洛间亦未易得，咄咄称异。坐语间，顾见几上文一编，就视之，目曰《秦学士词》。因取竟阅，皆己平日所作者。环视无他文。少游窃怪之，故问曰：“秦学士何人也？"妓不知其少游，具道才品。少游曰："能歌乎？"曰："素所习也。"少游益怪曰："乐府名家，无虑数百。若何独爱此？不惟爱之，而又习之歌之，似情有独钟者。彼秦学士亦尝遇若乎？"曰："妾僻陋在此，彼秦学士京师贵人，焉得至此？即至此，岂顾妾哉!"少游乃戏曰："若爱秦学士，徒悦其辞耳。使亲见其貌，未必然也。"妓叹曰："嗟乎！使得见秦学士，虽为之妾御，死复何恨！"少游察其诚，因谓曰："若果欲见之，即我是也。以朝命贬黜，道经于此。"妓大惊，色若不怿者。稍稍引退，入告母媪。媪出设位，坐少游于堂，妓冠帔立阶下，北面拜。少游起且避。媪掖之坐，以受拜。已乃张筵，饮虚左席，示不敢抗。母子左右侍觞。酒一行，率歌少游词一阕以侑之。卒饮甚欢，比夜乃罢。止少游宿。衾枕席褥，必躬设。夜分寝定，妓乃寝。平明先起，饰冠帔，奉沃匜，立帐外以俟。少游感其意，为留数日。妓不敢以燕情见，愈加敬礼。将别，嘱曰："妾不肖之身，幸侍左右。今学士以王命不可久留，妾恐贻累，又不敢从行，惟誓洁身以报。他日北归，幸一过妾，妾愿毕矣。"少游许之。</p>
<p>　　一别数年，少游竟死于藤。妓自与少游别，闭门谢客，独与媪处。官府有召，辞不获，然后往，誓不以此身负少游也。一日昼寝寤，惊曰：“吾与秦学士别，未尝见梦。今梦来别，非吉兆也。秦其死乎？”亟遣仆沿途觇之，数日得报。乃谓媪曰：“吾昔以此身许秦学士，今不可以死故背之。”遂衰服以赴，行数百里，遇于旅馆。将入，门者御焉。告之故，而后入临其丧，拊棺绕之三周，举声一恸而绝。左右惊救之，已死矣。</p>
<p>　　千古女子中爱才者，温都监女、长沙妓二人而已。而长沙妓以风尘浪宕之质，一见少游，遂执妇道终身，尤不易得。虽曰贞妓可也。柳耆卿不得志于时，乃传食妓馆。及死，诸为醵钱葬之乐游原上。每春日踏青，争以酒酹之，谓之吊柳七。诸妓亦知怜才者，惟不若二女子之甚耳。郑畋少女，好罗隐诗，常欲委身焉。一日隐谒畋，畋命其女隐帘窥之。见其寝陋，遂终身不读江东篇什。畋女爱貌者也，非真爱才者也。子犹氏曰：“不然，昔白傅与李赞皇不协，每有所寄文章，李缄之一箧，未尝启视，曰：‘见词翰则回吾心矣。’郑女终身不读江东篇什，亦是恐回心故也。乃真正怜才者乎！”</p>
<p>　　王巧儿</p>
<p>　　王巧儿歌舞颜色称于京师。陈云峤与之狎，王欲嫁之。其母密遣其流辈开喻曰：“陈公之妻，乃铁太师女，妒悍不可言。尔若归其家，必遭凌辱矣。"王曰："巧儿一贱娼，蒙陈公厚眷，得侍巾栉，虽死无憾。"母知其志不可夺，潜挈家僻所，陈不知也。</p>
<p>　　旬日后，王密遣人谓陈曰：“母氏设计置我某所。有富商约某日来，君当图之。不然，恐无及矣。”至期，商果至。王辞以疾，悲啼宛转。饮至夜分，商欲就寝，乃抚其肌肤皆损，遂不及乱。既五鼓，陈宿构忽剌罕赤挞搏商，欲赴刑部处置。商大惧，告陈公曰：“某初不知，幸寝其事，愿献钱二百缗，以助财礼之费。”陈笑曰：“不须也。”遂厚遗其母，携王归江南。陈卒，王与正室铁，皆得守其家业，人多所称述云。</p>
<p>　　真凤歌</p>
<p>　　真凤歌，山东名妓也，善小唱。彭应坚为沂州同知，确守不乱。真恃机辩圆转，欲求好于彭。一日大雪，起会客，深夜方散。真托以天寒不回，直造彭室，彭竟不辞。由是情好甚密。见《<a href="http://www.mingqingxiaoshuo.com/bijixiaoshuo/qinglouji/" target="_blank" class="infotextkey">青楼集</a>》。</p>
<p>　　南都妓</p>
<p>　　太仓监生张某，嘉靖壬子应试南都，与院妓情好甚暱。张约，倘得中式，当为赎身。妓亦愿从良，明誓颇坚。</p>
<p>　　妓复接一徽友，豪富拟于陶朱。先用重赀买得字眼，悬于汗巾角上。饮酒沉醉归寝，将汗巾置枕席下，天明忘取而去。妓简点床褥得之，发其封，重叠印记甚密。妓素识字，知为关节也，谨藏于箧中。薄暮，徽友复来，觅汗巾不得，愿出厚赏。妓坚讳不露，佯令女奴辈遍索室中，竟无形影，悒怏而回。</p>
<p>　　妓遣仆呼张至，举字眼授之。张如式书卷中，遂得登科。因取妓为妾。后生一子，主家政，与张谐老焉。事出《泾林杂记》。</p>
<p>　　马琼琼</p>
<p>　　朱端朝，字廷之。宋南渡后，肄业上庠，与妓马琼琼者往来。久之，情爱稠密。马屡以终身之托为言，朱虽口诺，而心不诺之。盖以妻性严谨，不敢主盟，非薄幸也。</p>
<p>　　端朝文华富赡，琼琼知其非久于白屋者，遂倾心事之。凡百费用，皆为办给。时秋试高中，捷报之来，琼琼大出犒赏。及春闱省试，复中优等。以策语过激，遂置下甲，注授南昌尉。琼琼恳曰：“妾风尘卑末，荷君不弃。今幸荣登仕版，行将云泥隔绝。忍使妾之一身，终沦弃乎？倘获脱此业缘，永执箕帚，受赐于君，诚不浅浅。君内政虽严，妾自能小心承顺。且妾箱箧稍充，若与力图去籍，亦未为难。”端朝曰：“去籍易耳。但内子非能容人者，设能相容，何待今日？既汝中心诚恳，沮之则近无情，从之则虞有辱。容先入数语探之。如其不从，亦无策矣。”因乘间谓其妻曰：“我久居学舍，急于干禄，岂得待数年之阙。近得一官，实出妓子马琼琼所赐。其人柔顺恭谨，今欲委身于我。若脱彼风尘，此亦仁人酬德之事也。”其妻曰：“君意已决，亦复何辞。”端朝喜出望外，即以报琼。于是宛转脱琼琼籍，挈之归家。</p>
<p>　　既至门，与正室一见如故。端朝藉其所携，家道稍丰。因整理一区，中辟东西二阁，东居正室，而琼琼处于西阁。如是三载，阙期已满，迓吏前至。端朝以路远俸薄，不肯携累，乃单骑赴任。将行，置酒与东、西阁相宴。因属曰：“此去或有家信来往，二阁止混同一缄，复书亦如之。”</p>
<p>　　既到南昌，参州交印。人事方毕，而巡警继至。倏经半载，乃得家信，止东阁有书，而西阁无之。端朝亦不介意，复书中但谕东阁以宽容之意。琼琼闻书至，不及见，疑之，请于东阁。东阁言颇不顺。西阁乃密遣一仆以往。端朝开缄，绝无一字，止见雪梅扇面而已。后写一词，名《减字木兰花》云：</p>
<p>　　　　“雪梅妒色，雪把梅花相抑勒。梅性温柔，雪压梅花怎起头。　　芳心欲诉，全仗</p>
<p>　　东君来作主。传语东君，早与梅花作主人。”</p>
<p>端朝详味词意，知为东阁所抑，自是坐卧不安，每思弃官归隐。盖以侥幸一官，皆西阁之力，不忘本也。后竟托疾解绶。</p>
<p>　　既抵家，而二阁相与出迎，深怪其未及书考，忽作归计。叩之不答。旋命置酒，会二阁而言曰：“我羁身千里，所望二阁在家和顺，使我居官少安。昨见西阁所寄梅扇，后词云云，读之使人不遑寝食，吾安得而不归哉！”东阁乃曰：“君且与妾判断此事，据词中所说，梅雪是非安在？”端朝曰：“此非口舌所能剖判。”因索纸笔，作《浣溪沙》一阕云：</p>
<p>　　　　“梅正开时雪正狂，两般幽韵孰优长？且宜持酒细端详。　　梅比雪花多一出，雪</p>
<p>　　如梅蕊少些香。花公非是不思量。”</p>
<p>自后二阁欢会如初，而端朝亦不复出仕矣。</p>
<p>　　李师师</p>
<p>　　道君幸李师师家，遇周邦彦先在焉。知道君至，匿于床下。道君自携新橙一颗，云江南初进来。遂与师师谑语。邦彦悉闻之，隐括成《少年游》云：</p>
<p>　　　　“并刀如水，吴盐胜雪，纤手破新橙。锦幄初温，兽香不断，相对坐调笙。　　低</p>
<p>　　声问，向谁家宿？城上已三更。马滑霜浓，不如休去，直是少人行。”</p>
<p>　　李师师因歌此词。道君问谁作，师师奏曰：“周邦彦词。”道君大怒，坐朝语蔡京云：“开封府监税官周邦彦者，闻课税不登，如何京尹不按发来？”蔡京罔知所以，奏云：“容臣退朝，呼京尹叩问，续得复奏。”京尹至，蔡以御前圣旨谕知。京尹云：“惟周邦彦课增羡。”蔡云：“上意如此，只得迁就。”将上，得旨：“周邦彦职事废弛，可日下押出国门。”</p>
<p>　　隔一二日，道君复幸李师师家。不见师师，问之，知送周监税。道君方以邦彦出国门为喜。既至不遇，坐久，至更初始归。愁眉泪睫，憔悴可掬。道君怒云：“汝从何往？”师师奏：“臣妾万死，知周邦彦得罪，押出国门，略致一杯酒相别，不知得官家来。”道君问：“曾有词否？”李奏云：“有《兰陵王》词。”道君云：“唱一遍看。”李奏云：“容臣妾献一觞，歌此词为官家寿。”乃歌云：</p>
<p>　　　　“柳阴直，烟里丝丝弄碧。隋堤上，曾见几番，拂水飘绵送行色。登临望故国。谁</p>
<p>　　惜京华倦客。长亭路，年去岁来，应折柔条过千尺。　　闲寻旧踪迹，又酒趁哀弦，灯</p>
<p>　　照离席。梨花榆火催寒食。愁一箭风快，半篙波暖，回头迢递便数驿。望人在天北。　　凄</p>
<p>　　恻，恨堆积。渐别浦潆洄，律堠岑寂。斜阳冉冉春无极。念月榭携手，露桥吹笛。沉思</p>
<p>　　前事，似梦里，泪暗滴。”</p>
<p>曲终，道君大喜，复召为大晟乐正。后官至大晟乐府待制。</p>
<p>　　长卿氏曰：“道君以一词而逐美成，复以一词官之，好名耶，好才耶？曰，好色耳。天子与贫士争风尘一席之欢而不敌，情固有别肠耶？呜呼！若李师师者，可云有情，亦可云无赖者也。当时师师家有二邦彦：一周美成，一李士美，皆道君狎客。士美因而为宰相。吁！君臣遇合于倡优下贱之家，国之安危治乱，可想而知矣。”</p>
<p>　　《宣和遗事》载：宣和五年七夕，道君幸李师师家，留宿。临别约再会。乃解龙凤鲛直系为信。都巡官贾奕，师师结发之婿也。深妒其事，题《南乡子》词云：</p>
<p>　　　　“闲步小楼前，见个佳人貌似仙。暗想圣情浑似梦，追欢，执手兰房恣意眠。　　一</p>
<p>　　夜说盟言，满掬沉檀喷瑞烟。报道早朝归去晚，回銮，留下鲛当宿钱。”</p>
<p>次夜道君复至，得词于妆盒，笑而袖之。后谪贾奕为广南琼州司户。然则道君之醋，非止一呷矣。</p>
<p>　　钟夫人</p>
<p>　　王浑妻钟夫人，每尝卿浑，浑曰：“讵可尔。”妻曰：“怜卿爱卿，是以卿卿；我不卿卿，谁当卿卿？”</p>
<p>　　樊事真</p>
<p>　　樊事真者，京师名妓也，周仲宏参议嬖之。周归江南，樊饮饯于齐化门外。周曰：“别后善自保持，毋(贝+拖右)(贻)他人之诮。"樊以酒酹地而言曰："妾若相负者，当刳一目以谢君。"</p>
<p>　　无何，有权豪子来。其母既迫于势，又利其财。樊始毅然，终不获已。后周至京师，樊语曰：“别后非不欲保持，卒为豪势所逼。昔日之誓，岂徒设哉！”乃抽金篦刺左目，血流盈地。周为之骇然，因欢好如初。好事者编《金篦刺目》杂剧行于世。见《青楼集》。</p>
<p>　　使金篦之刺，移于权豪子相逼之时，则旧约可无负矣。然使周仲宏为李十郎者，不枉却一刺乎！周来而刺，刺而周骇然，情昵益笃，樊盖善用刺者也。罗夫人一刺，而房公终身不畜妾。樊殆袭其智乎？若世所传汧国夫人剔目劝读，则借用樊事耳。</p>
<p>　　般般丑</p>
<p>　　般般丑姓马，字素卿。善词翰，达音律，驰名江湘间。时有刘廷信者，南台御史刘廷翰之族弟，俗呼曰黑刘五。落魄不羁，工于笑谈，天性聪慧。至于词章，信口成句，而街市俚近之语，变用新奇，能道人所不能道者。与马氏各相闻而未识。一日相遇于道，偕行者曰：“二人请相见。”曰：“此刘五舍也。此即马般般丑也。"见毕，刘熟视之，曰："名不虚得。"马氏亦含笑而去。自是往来甚密，所赋乐章极多。</p>
<p>　　丘长孺</p>
<p>　　丘长孺，名坦，楚麻城世家子。性喜豪华，尤工诗字。其姊丈刘金吾，亦崇、恺之亚也。先是吴中凌尚书云翼，以坑儒挂弹章。长子廷年，官锦衣都中，行金求免。刘以僚谊，贷之数千。已而，两人者皆罢归。时吴中女优数队，白姓最著。其行六者善生，号为六生，声色冠绝一时，凌与狎焉。闻刘有游吴之兴，度必取偿，乃先居六生为奇货。刘既至，六生以家姬佐酒，清歌一发，四座无声。刘惊喜欲狂，愿须臾获之，不复计明珠几斛。凌俟其行有日，杂取玩器辅六生以往，刘为焚券而去。刘本粗豪，第欲夸示乡人，无意为金屋置也。比归日，索六生歌娱客。楚人不操吴音，惟长孺能。以故长孺以六生遂以知音成密契。每在夕，目授心许，恨开笼之无日也。久之，刘意益怠，长孺乃乘间请偿金，如凌准数而纳六生为侧室。刘亦浮慕侠名，即日遣赠。长孺大喜过望，自谓快生平所未足。而六生亦曰：“吾得所天矣。"</p>
<p>　　居无何，客或言此两人先有私者。刘怒气勃发，疾呼六生来讯，不服，鸩之。长孺适在乡，闻报驰马亟归，哀乞其尸。刘愤然曰：“人可赠，尸不可索得也。”长孺致五百金赎之以归。面如生，惟右手握固。长孺亲擘之乃开。掌中有小犀盒，盒内藏两人生甲及发一缕。盖向与长孺情誓之物也。长孺痛恨，如刳肝肺。乃抱尸卧，凡三宿，始就殓。殓殡俱极厚。事毕，哀思不已。曰：“吾见六生姊娣，犹见六生耳。”乃携千金至吴下，迎白二，同栖于张氏之曲水堂下。复进其妹十郎。十学讴于二，故相善。两姬感丘郎情重，愿为峨皇之从。事未成，而十郎适以谑语取怒于居亭主人。主人漏言于白氏，白乃率其党百人，伺长孺早出，突入其舍，于衾帷中赤体劫两姬去。长孺恚甚，将讼之长洲江令。令楚产也。长孺谋之朱生。朱生曰：“徐之，且不必然。”乃以危言动白氏，俾以二归长孺，而薄其聘。长孺乃罢。</p>
<p>　　又数年，刘金吾有姻家为云间司李，乃复为吴下游。而白老适坐盗诬，丐刘为雪。事定，具觞楼船中，使十郎称谢，因留宿。中夜，十郎讯及长孺。刘曰：“吾妹婿也。”十郎谈及往昔，泣下不止。刘慰曰：“无伤，在我而已。”乃密戒舟人挂帆。觉而追之，则在京口矣。白夫妇叩头固请，刘曰：“汝女与丘公，有语在前，吾当成之。今偿汝百金，多则不可。”夫妇持金哭而返。刘竟携十郎归楚，送长孺家，曰：“吾以谢六生之过。”</p>
<p>　　子犹氏云：“余昔年游楚，与刘金吾、丘长孺俱有交。刘浮慕豪华，然中怀麟介，使人不测。长孺文试不偶，乃投笔为游击将军。然雅歌赋诗，实未能执殳前驱也。身躯伟岸，袁中郎呼为‘丘胖’。而恂恂雅饰，如文弱书生。是宜为青楼所归矣。白二墓在城外之五里墩，而十郎竟从开閤之命。盖十郎性轻，遇人辄啼。少时，属意洞庭刘生，强使娶己。及度湖，遂凄然长叹。年余复归于白。未三月，遂为金吾掠去，依二以居。二死而遂去之。杨花水性，视二固不侔矣。长孺夫人，即金吾娣，亦有文。所著有《集古诗》及《花园牌谱》行于世。</p>
<p>　　范笏林</p>
<p>　　范生牧之，名允谦，号笏林，华亭世家子也。年少举于乡。生而颀，广额，颐颊而下小削，目瞳清荧，骨爽气俊，不甘处俗。华亭世胄，出必鲜怒，锦衣狐裘，舞于车上，童子骈肩而随，簪玉膏沐，如妇女之丽。牧之见之，往往内愧肉动，毛孔蝟张，辄障面去。居恒单衫白袷，着平头弁，与诸少年颉颃而游。游遇豪贵人，牧之欠抑唯诺，阳嗛不敢言。众以为寒酸，意狎之，牧之乃快。或坐客小觉，则牧之飘风逝矣。性嗜书，无所不读，能跳梁翰墨间。客非韵，斥门者不纳。纳必以名香、清酒为供。或宴语夜央，童子更烛割炙，复张具如客初至时。屋下鸡鸣，犹闻鼓琴落子声。由是四方之客日益集，而杂宾亦稍稍得进。</p>
<p>　　未几，杜生之事起。杜生者，妓女也。以风态擅名，慷慨言笑，自起女侠。与牧之一遇于阊门，目注久之，退而执手叹曰：“吾两人得死所矣！君胜情拔俗，余亦侠气笼霄。他日枕骨而葬太湖之滨，誓令墓中紫气射为长虹，羞作腼腆女儿。”下指鸳鸯，上陈双鹄，言罢大泣。众惊其不祥。嗣后淹系旬月，无反顾意，毁顿精神，废辍家政。客乃有为文告神以绝牧之者。牧之答曰：“仆闻亏名为辱，亏形次之。诸君子具当世贤者。仆虽不才，忝惠庄之遇旧矣。诸君子一旦摄齐束带，矢之神前，击钟伐鼓，以绝鄙人。一时观者，莫不骇遽狂走，谓仆当得夷族之祸，以至于此。甚而造作端末，飞流短长，笔之隃糜，付子尸祝，无烦简考，遽定爰书，不须左验，遂成文案。是忠告之义，同于(扌适)觖，捃摭之过，近于文致。使仆不能舍生于覆载，强息于人世，辱云甚矣。仆亦何人，其能甘之？惟有蹈东海而死耳！"牧之既深情胶粘不解，而复为诸客所激，若圆石遇阪，转触转下，势不得不与俱尽。会太守窘杜生，出辱之庭。牧之忍愧，以身左右翼，多卑词。太守徘徊，不令下鞭，然终不许牧之以一妓女烬黜，卖杜为贾妇。牧之佯诺，阴使人赝为山西宾，得之以藏于别第，俄载而与俱长安。</p>
<p>　　居长安邸，不三月，牧之病肺死。牧之既死，杜生敕家人装其丧归，而以身从。杜入舟，忽忽微叹，间杂吟笑，如无意偿范者。至江心，命具浴。浴罢更衣，左手提牧之宣和砚，右手提棋楸，一跃入水。左右惊视，不能救。初见发二三尺许，浮沉旋澜中。已复飏起紫衣裾半褶。复转睫间，而生杳然没矣。</p>
<p>　　杜不死，范之亲党能置之杜外乎？与其死于浊手，不若死于清波也。河伯有知，当为生招笏林。笏林有知，喜无太守之窘，诸客之激，含笑相从，永以为好。而俗子犹笑笏林以情死。噫！不死于情者，将不死乎！</p>
<p>　　<a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“情生爱，爱复生情。情爱相生而不已，则必有死亡灭绝之事。其无事者，幸耳！虽然，此语其甚者，亦半由不善用爱，奇奇怪怪，令人有所借口，以为情尤。情何罪焉？桀、纣以虐亡，夫差以好兵亡，而使妹喜、西施辈受其恶名，将无枉乎？夫使止于情爱，亦匹夫之日用饮食。令生命不逢夭折，何至遂如范笏林者。又况乎天下之大，干以万事，翼以万夫。令规模不改，虽华清维绮，红粉如云，指为灵囿中之鹿鸟，亦何不可！</p>
<p>　　("情爱类"完)&nbsp;</p>