
<p>&nbsp;○丁期</p>
<div>&nbsp;</div>
<div>丁期婉娈，有容采，桓玄宠嬖之。朝贤论事，宾客聚集，恒在背后。坐食毕，便回盘与之。期虽被宠，而谨约不敢为非。玄临命之日，期乃以身捍刃。</div>
<div>&nbsp;</div>
<div>○俞大夫</div>
<div>&nbsp;</div>
<div>俞大夫华丽，有好外癖。尝拟作疏奏上帝，欲使童子后庭诞育，可废妇人。其为孝廉时，悦一豪贵家歌儿，与其主无生平，不欲令知。每侵晨，匿一厕中，俟其出，后主人稍宽，乃邀欢焉。为留三日。主人曰：“不谓信倾盖之欢，竟成如兰之臭。”俞曰：“恨如兰之臭，从厕中来耳！”</div>
<div>《谭（上既下木）》云：俞进士君宣，于妓中爱周小二，于优童爱小徐。尝言：“得一小二，天下可废郎童。得一小徐，天下可废女子。”语本大夫家教来。</div>
<div>&nbsp;</div>
<div>○王确</div>
<div>&nbsp;</div>
<div>王僧达为吴郡太守，族子确少美姿容，僧达与之私款甚昵。确叔父休，永嘉太守，当将确之郡，僧达欲逼留之。确知其意，避不往。僧达潜于所住后作大坑，欲诱确来则杀埋之。从弟僧虔知其谋，禁诃乃止。</div>
<div>&nbsp;</div>
<div>○向魋</div>
<div>&nbsp;</div>
<div>向魋，宋大夫，有宠于桓公，公以为司马。时公子佗有白马四，魋欲之。公取而朱其尾鬣以与之。公子怒，使从者夺之。魋惧欲走，公闭门而泣之，目尽肿。</div>
<div>&nbsp;</div>
<div>○龙阳君</div>
<div>&nbsp;</div>
<div>魏王与龙阳君共船而钓，龙阳君涕下。王曰：“何为泣？”曰：“为臣之所得鱼也。”王曰：“何泣也？”对曰：“臣之所得鱼也，臣其喜。后得又益大，臣欲弃前得鱼矣。今以臣之凶恶，而得为王拂枕席。今四海之内，美人亦甚多矣。闻臣之得幸于王也，必搴裳趋王。臣亦曩之所得鱼也，亦将弃矣。臣安能无涕出乎？”魏王于是布令于四海之内，曰：“敢言美人者，族！”</div>
<div>&nbsp;</div>
<div>○安陵君</div>
<div>&nbsp;</div>
<div>江乙说安陵君主曰：“君无咫尺之功，骨肉之亲。处尊位，受厚禄，一国之众，见君莫不敛衽而拜，抚委而服，何以也？”曰：“遇王以色。不然，无以至此。”江乙曰：“以财交者，财尽而交绝；以色交者，华落而爱渝。是以嬖色不敝席，宠臣不避轩。今君擅楚国之势，而无以自结于王，窃为君危之。”安陵君曰：“然则奈何？”曰：“愿君必请从死，以身为殉。如是必长得重于楚国。”曰：“谨受命”</div>
<div>三年，楚王游于云梦，结驷千乘，旌旗蔽天。野火之起也若云霓，兕犀之声若雷霆。有狂兕（足羊）车衣轮而至，王亲引弓而射，一发而殪，王抽旃旄而抑兕首，仰天而笑曰：“乐矣，今日之游也。寡人万岁千秋之后，谁与乐此矣。”安陵君泣数行下，进曰：“臣入则编席，出则陪乘。大王万岁千秋之后，愿得以身试黄泉、蓐蝼蚁，又何如得此乐而乐之。”王大悦，封缠为安陵君。</div>
<div>魏阮籍诗曰：</div>
<div>“昔日繁华子，安陵与龙阳。夭夭桃李华，灼灼有辉光。悦怿若九春，罄折似秋霜。流盼</div>
<div>发姿媚，言笑吐芬芳。携手等欢爱，宿昔同衾裳。”</div>
<div>&nbsp;</div>
<div>○籍孺闳孺</div>
<div>&nbsp;</div>
<div>《汉书》曰：汉兴，佞幸宠臣，高祖时则有籍孺，孝惠时则有闳孺。此两人非有才能，但以婉媚贵幸，与上同卧起，公卿皆因关说。故孝惠时，郎、侍中皆冠鵔鸃，贝带，傅脂粉，皆闳、籍之属也。</div>
<div>按《通鉴》：</div>
<div>高帝有疾，卧禁中，诏户者无得入。群臣群臣绛、灌等莫敢入。十余日，樊哙排闼直入，大臣随之。上独枕一宦者卧。哙等见上，流涕曰：“始陛下与臣起丰沛，定天下，何其壮也！今天下已定，又何惫也！且陛下独不见赵高之事乎？”上笑而起。高帝宠幸，盖不止一籍孺矣。</div>
<div>&nbsp;</div>
<div>○孔挂</div>
<div>&nbsp;</div>
<div>孔性便研，晓博弈、蹋鞠，魏祖爱之，在左右，出入随从。挂察太祖意欢乐，因言次，曲有所陈，事多见从。数得赏赐，又多馈遗。挂因此侯服王食。太祖既爱挂，五官将及诸侯亦皆亲之。见《魏志》。</div>
<div>○曹肇</div>
<div>曹肇有殊色，魏明帝宠爱之，寝止恒同。尝与帝戏，赌衣物，有不获，辄入御帐服之迳出。其见亲宠类如此。</div>
<div>&nbsp;</div>
<div>○周小史</div>
<div>&nbsp;</div>
<div>晋张翰《周小史》诗曰：</div>
<div>“翩翩周生，婉娈幼童。年有十五，如日在东。香肤朱泽，素质参红。团转圆颐，菡萏芙</div>
<div>蓉。尔形既淑，尔服亦鲜。轻车随风，飞雾流烟。转侧绮靡，顾盼便娟。和颜善笑，美口善言。”</div>
<div>梁刘遵《繁华诗》云：</div>
<div>“可怜周小童，微笑摘兰丛。鲜肤胜粉白，（月曼）脸若桃红。挟弹雕陵下，垂钓莲叶东。</div>
<div>腕动飘香麝，衣轻任好风。幸承拂枕选，侍奏华堂中。金屏障翠被，蓝帕覆薰笼。本知伤轻薄，</div>
<div>含词羞自通。剪袖恩虽重，残桃爱未终。蛾眉讵须嫉，新妆近入宫。”</div>
<div>所谓周小童者，意即周小史，古有其人，擅美名如子都、宋朝者。而诗人竞咏之耳。</div>
<div>&nbsp;</div>
<div>○王承休</div>
<div>&nbsp;</div>
<div>蜀后主王衍时，宦官王承休，以优笑狎昵见宠，有美色。恒侍少主寝息，久而专房。承休多以邪僻奸秽之事媚其主，主愈宠之。承休取妻严氏，亦嬖于后主。与韩昭为刎颈交，所谋皆互相表里。承休一日请从诸军拣选骁勇数千，号龙武军，自为统帅，特加衣粮。因求秦州节度使。且云：“愿与陛下于秦州采掇美丽。”后主从之，以此决幸秦之计。中外切谏，不从。及车驾至汉州，而魏兵已围凤州。羽书飞报，少主犹谓臣下设计沮其东行。曰：“朕恰要亲看相杀。”已，闻诸将弃城走，乃仓惶遁还。王承休拥麾下之师，及妇女孩幼万余口，金银缯币于西番买路归蜀。沿路被掠，迨至蜀，存者百余人。魏主破蜀斩之。</div>
<div>&nbsp;</div>
<div>○车梁</div>
<div>&nbsp;</div>
<div>陕西车御史梁，按部某州，见拽轿小童，爱之。至州，令易门子。吏自以“无”应。车曰：“如途中拽轿小童亦可。”吏曰：“又以小童。”乃递运所夫。驿丞喻其意，进言曰：“小童曾供役上官。”竟以易之。强景明戏作《拽轿行》云：</div>
<div>“拽轿，拽轿，彼狡童兮大人要。”</div>
<div>末云：</div>
<div>“可惜吏自却不晓。好个驿丞倒知道。”</div>
<div>&nbsp;</div>
<div>○梁生</div>
<div>&nbsp;</div>
<div>梁生，东粤小吏也。所嬖狡童，为臬长俞华麓所夺。俞每出，童乘马随之。梁愤甚。乃挟利刃俟童于路，折胁之使下，遂挟以西窜。俞抵衙，问童何在，左右以马不进对。久之，徒马耳。俞怒甚，左右亦惊疑。询诸途人，言梁生也。而梁生家云，生实未归。有司承俞旨索之，不获。乃梏其父，而悬重赏购生。生居西粤岁余，闻俞迁去，乃归。有司以俞渔猎外色已甚，颇不直之。以故释生父，而纵生不问，生与童相好如初。</div>
<div>&nbsp;</div>
<div>○万生</div>
<div>&nbsp;</div>
<div>龙子犹《万生传》云：万生者，楚黄之诸生也。所善郑生曰孟哥。始遇郑于观优处，垂髫也。未同而言应，进以雪梨，不却。万喜甚，期明日更会于此，将深挑之，而郑不果来。访其耗，则已奉父命从学中州矣。惘然者久之。凡岁余，复遇诸途，则风霜盈面，殊不似故吾。万心怜乃更甚，数从周旋，遂缔密好。</div>
<div>邑少年以为，是兔子者，而亦挟童耶。欲相与谪郑，以耻万生。万不顾也，匿郑他所饮食焉。久之，郑色泽如故，稍行都市中，前邑少年更相与夸郑生美，争调之。郑亦不顾。盖万与郑出入，比目者数年，而郑齿长矣。万固贫士，而郑尤贫。万乃为郑择婚，且分割其舍三之一舍之，而迎其父母养焉。万行，则郑从，若爱弟。行远，则郑为经理家事，若干仆。病，则侍汤药，若孝子。斋中设别榻，十日而五宿。两家之人，皆以为固然，不之讶。叩其门，登其堂，亦复忘其为两家者。子犹曰：“天下之久于情，有如万、郑二生者乎？或言郑生庸庸耳，非有安陵、龙阳之资，而承绣被金丸之嬖，万生误。虽然，使安陵、龙阳而后嬖，是以色升耳，乌呼情！且夫颜如桃李，亦安能久而不萎者哉？万惑日者言，法当客死，乃预属其内戚田公子及其友杨曰：“万一如日者言，二君为政，必令我与郑同穴。”吁！情痴若此，虽有美百倍，吾知万生亦不与易矣。郑生恂恂寡言，绝与浮薄子不类，而躯殊渺小，或称之，才得六十觔。亦异人也。</div>
<div>&nbsp;</div>
<div>○郑樱桃</div>
<div>&nbsp;</div>
<div>郑樱桃者，襄国优童也。艳而善氵㸒。石虎为将军，绝嬖之。以樱桃谮，杀其妻某氏。后娶某氏，复以樱桃谮杀之。唐李颀有《郑樱桃歌》，误以为妇人。</div>
<div>&nbsp;</div>
<div>○董贤</div>
<div>&nbsp;</div>
<div>董贤，字圣卿，云阳人也。父恭，为御史，任贤为太子舍人。哀帝立，贤随太子，官为郎。二岁余，傅满在殿下，为人美丽自喜，哀帝望见，说其仪貌，识而问之曰：“是舍人董贤邪？”因引上与语，拜为黄门郎，由是始幸。问及其父，即日征为霸陵令，迁光禄大夫。</div>
<div>贤宠爱日甚，为驸马都尉侍中，出则参乘，入御左右。旬月间，赏赐累钜万，贵震朝廷。常与王起卧。又尝昼寝，偏藉上袖，上欲起，贤未觉，不欲动贤，乃断袖而起。贤自是轻衣小袖，不用奢带修裙，故使便易。宫人皆效其断袖。贤性柔和便辟，善为媚以自固。每赐洗沐不肯出，常留中视医药。上以贤难归，诏令贤妻得以引籍殿中，止贤庐若吏，妻子居官寺舍。又召贤女弟以为昭仪，位次皇后。更名其舍为椒风，以配椒房云。昭仪及贤与妻，旦夕上下并侍左右。赏赐昭仪及贤妻，亦各千万数。迁贤父为少府，赐爵关内侯，食邑。复徙为卫尉。又以贤妻父为将作大匠。弟为执金吾。诏将作大匠为贤起大第，比阙下，重五殿，洞六门，土木之功，穷极技巧，柱槛衣以绨锦。下至贤家童仆，皆受上赐。及武库禁兵，上方珍玩，尽在董氏。而乘舆服乃其副也。及至东园秘器，珠襦玉柙，豫以赐贤，无不备具。又令将作为贤起冢茔、义陵，旁因为便房，刚柏题凑，外为徼道，周垣数里，门阙罘罳甚盛。上欲侯贤，而未有缘，会待诏孙宠、息夫躬等告东平王云祠祭咒诅，下有司治伏其辜。上于是令躬、宠为贤告东平事者，乃以其功下诏，封贤为高安侯，躬宜陵侯，宠方阳侯，食邑各千户。顷之，复益封贤二千户。</div>
<div>丞相王嘉内疑东平事冤，甚恶躬等，数谏诤，以贤为乱国制度，嘉竟坐言事下狱死。王初即位，祖母傅太后、母丁太后皆在，两家先贵。傅太后从弟喜，先为大司马辅政，数谏失。太后指免官。上舅丁明代为大司马，亦任职，颇害贤宠。及丞相王嘉死，明甚怜之。上寝重贤，欲极其位而恨明不附，遂册免明，以贤代之。册曰：“朕承天序，惟稽古建尔于公以为汉辅。往悉尔心，统辟元戎，折冲绥远，匡王庶事，允执其中。天下之众，受制于朕，以将为命，以兵为威，可不慎欤！”</div>
<div>是时贤年二十二，虽为三公，常给事中领尚书，百官因贤奏事。以父恭不宜在卿位，徙为光禄大夫，秩中二千石。弟宽信代贤为驸马都尉。董氏亲属皆侍中诸曹奉朝，宠在傅之右矣。</div>
<div>明年，匈奴单于来朝，怪贤年少，以问（言云）上令，（言云）报曰：“大司马年少，以大贤居位。”单于乃起，拜贺汉朝得贤臣。初，丞相孔光为御史大夫，时贤父恭为御史，事光，及贤为大司马，与光并为三公。上故令贤私过光。光雅恭谨，知上欲尊宠贤。及闻贤当来也，光警戒衣冠，出门待望，见贤车，乃却入。贤至中门，光入阁。既下车，乃出拜谒。送迎甚谨，不敢以宾客钧敌之礼。贤归，上闻之喜，拜光两兄子为大夫常侍。贤由是权与人主侔矣。</div>
<div>是时成帝外家王氏衰废，唯平阿侯（言云）子去疾，哀帝为太子时，为庶子得幸。及即位，为侍中骑都尉。上以王氏亡在位者，遂用旧恩，亲近去疾。复进其弟闳为中常侍。闳妻父肖咸，前将军望之子也。久为郡守，病免为中郎将，兄弟并列。贤父恭慕之，欲与结婚姻。闳为贤弟驸马都尉宽信求咸女为妇，咸惶恐不敢当。私谓闳曰：“董公为大司马，册文言‘允执其中’，此乃尧禅舜之文，非三公故事。长在见者，莫不心惧。此岂家人子所能堪邪！”闳性有知略，闻咸言，心亦悟。乃还报恭，深达咸自谦薄之意。恭叹曰：“我家何用负天下，而为人所畏如是。”意不说。后上置酒麒麟殿，贤父子亲属宴饮。王闳兄弟侍中、中常侍皆在侧。上侑酒，因从容视贤笑曰：“吾欲法尧禅舜，何如？”闳进曰：“天下乃高皇帝天下，非陛下之有也！陛下承宗庙，当传子孙于无穷，统业至重，天子无戏言。”上默然不说，左右皆恐。于是遣闳出，后不得复侍宴。贤弟新成功坚，其外大门无故自坏，贤心恶之。后数月，哀帝崩。太皇太后召大司马贤，引见东厢，问以丧事调度。贤内忧，不能对，免冠谢。太后曰：“新都侯莽，前以大司马奉送先帝大行，晓故事，吾令莽佐君。”贤顿首幸甚。太后遣使者召莽。既至，以太后指使尚书劾贤：帝病，不亲医药，禁止贤不得入宫殿司马中。贤不知所为，诣阙，免冠徒跣谢。莽使谒者以太后诏，即阙下册贤曰：“间者以来，阴阳不调，灾害并臻，元元蒙辜。夫三公鼎足为辅也。高安侯贤，未更事理，为大司马不合众心，非所以折冲绥远也。其收司马印绶，罢归第。”即日，贤与妻皆自杀，家惶恐夜葬。莽疑其诈，有司奏请发贤棺至狱诊视。莽复讽大司徒光奏：贤性巧佞，翼奸以获封侯；父子专朝，兄弟并宠；多受赐，治第宅，造冢圹，放效无极，不异王制，费以万万计，国家为空虚。父子骄蹇，至不为使者礼，受赐不拜，罪恶暴著。贤自杀代辜，死后父恭著不复过。乃复以沙画棺四时之色，左苍龙，右白虎，上著金银日月，玉衣珠璧，至尊无以加。恭等幸免于诛，不宜在中土，臣请收没入财物县官。诸以为官者皆免。”父恭、弟宽信与家属徙合浦，母别归故郡。县官斥卖董氏财，凡四十三万万。贤既见发，裸殄其尸，因埋狱中。贤所厚沛吏朱诩自劾，去大司马府，买棺、衣服收贤尸葬之。王莽闻之大怒，以他罪击杀诩。诩子浮，建武中贵显，至大司马、司空，封侯。</div>
<div>&nbsp;</div>
<div>○张浪狗</div>
<div>&nbsp;</div>
<div>唐僖宗宠内园小儿张浪狗。一日，以无马告，因密与百金，俾自买之。浪狗求得马，置宣徽南院中。帝因独行往观，绕马左右，连称好马。其马未调，忽尔腾跃，踏帝左胁，遂昏倒。浪狗惊惶，以银盂注尿灌之，良久方苏。伪称气疾，竟以大渐。</div>
<div>《谭概》评云：其密予百金也，如窃簪珥婢；其独行观马也，如顽童背师；其倒地灌尿也，如无赖吃打。全然不似皇帝矣。</div>
<div>唐僖宗之痴害己，石虎之痴害人，汉哀欲法尧禅舜，其痴也几害于天下。</div>
<div>&nbsp;</div>
<div>○襄城君</div>
<div>&nbsp;</div>
<div>楚襄城君始封，衣翠衣，带玉钩，履编舄，立乎水上。大夫庄辛见而说曰：“愿把君手，可乎？”襄城君作色不言。辛迁延进曰：“君不闻鄂君乎？乘青翰之舟，张翠盖，会钟鼓之音。越人拥而歌曰：</div>
<div>‘今夕何夕兮，搴洲中流。今日何日兮，得与王子同舟。蒙羞被好兮，不訾诟耻。心几烦</div>
<div>而不绝兮，得知王子。山有木兮，木有枝。心悦君兮，君不知。’</div>
<div>于是鄂君举绣被而覆之。”襄城君乃奉手进辛。</div>
<div>&nbsp;</div>
<div>○潘章</div>
<div>&nbsp;</div>
<div>潘章少有美容仪，时人竞慕之。楚国王仲先闻其名，来求其文，因愿同学，一见相爱，情若夫妇。便同衾枕，交好无已。后同死，而家人哀之，因合葬于罗浮山。冢上忽生一树，柯条枝叶，无不相抱。时人异之，号为共枕树。</div>
<div>&nbsp;</div>
<div>○申侯</div>
<div>　</div>
<div>　申侯有宠于楚文王。文王将死，与之璧使行。曰：“唯我知汝。汝专利而不厌，予取予求，不汝疵瑕也。后之人将求多于汝，汝必不免。我死汝必速行，无适小国，将不汝容焉。”既葬，出奔郑，又有宠于厉公。及文公之世，以请城其赐邑，被谮见杀。</div>
<div>&nbsp;</div>
<div>○邓通</div>
<div>&nbsp;</div>
<div>邓通，蜀郡南安人也，以濯（棹）船为黄头郎。文帝尝梦欲上天，不能，有一黄头郎推上天。顾见其衣尻带后穿。觉而之渐台，以梦中阴自求推者郎，见邓通其衣后穿，梦中所见也。召问其名姓，“姓邓，名通”。邓犹登也，文帝甚说，尊幸之，日日异。通亦愿谨，不好外文，虽赐洗沐不欲出。于是文帝赏赐通以千万数，官至上大夫。文帝时间至通家游戏。然通无他技能，不能有所荐达，独自谨身以媚上而已。上使善相人者相通，曰：“当贫饿死。”上曰：“能富通者，我也。”于是赐通蜀严道铜山，得自铸钱。邓氏钱布天下。文帝尝病痈，邓通常为上嗽吮之。上不乐，从容问曰：“天下谁最爱我者乎？”通曰：“宜莫若太子。”太子入问疾，上使太子齚痈，太子齚而色难之。已而，闻通尝为上齚之，太子惭。由是心恨通。及文帝崩，景帝立，邓通免家居。居亡何，人有告通盗出徼外铸钱，下吏验问颇有，遂竟案，尽没入之。通家尚负卖数钜万。长公主赐邓通，吏辄没入之，一簪不得着身。于是长公主乃令假衣食，竟不得名一钱，寄死人家。</div>
<div>按《史记》：文帝所幸尚有宦者赵同、北宫伯子。北宫伯子以爱人长者，而赵同以星气幸，常为参乘。景帝时，惟有郎中令周仁。当时君臣相悦，往往出此道，可笑。</div>
<div>&nbsp;</div>
<div>○韩嫣</div>
<div>&nbsp;</div>
<div>韩嫣字王孙，弓高侯穨当之孙也。武帝为胶东王时，嫣与上学书，相爱。及上为太子，愈益亲焉。嫣善骑射，聪慧。上即位，欲事伐胡，而嫣先习兵，以故益尊贵，官至上大夫，赏赐拟邓通。始时，常与上共卧起。江都王入朝从，从上猎上林中。天子车驾未行，先使嫣乘副车，从数十百骑驰视兽。江都王望见，以为天子，群从者伏谒道旁，嫣驱不见。既过，江都王怒，为皇太后泣，请归国入宿卫，比韩嫣。太后由此衔嫣。嫣侍出入永巷不禁，以奸闻。皇太后怒，使使赐嫣死。上为谢，终不得，嫣遂死。嫣弟说亦爱幸，以军功封安道侯。巫蛊时，为戾太子所杀。</div>
<div>韩嫣好弹，常以金为丸，所失者日有十余。长安为之语曰：“若饥寒，逐金丸。”京师儿童每闻嫣出弹，辄随之，望丸之所落。</div>
<div>&nbsp;</div>
<div>○张放</div>
<div>&nbsp;</div>
<div>富平侯张放者，大司马安世曾孙也。母敬武公主。鸿喜（嘉）中，成帝欲尊武帝故事，与近臣游宴。放以公主子，少年殊丽，性开敏，得幸上。放取皇后弟平恩侯许嘉女。上为放供张，赐甲第，充以乘舆服饰，号为天子取妇，皇后嫁女。大官私官，并供其第。两宫使者，冠盖不绝。赏赐以千万数。放为侍中中郎将，监平乐屯兵，置幕府，仪比将军。与上卧起，宠爱殊绝。常从为微行出游，北至甘泉，南至长阳、五莋，斗鸡走马长安中，积数年。</div>
<div>是时，上诸舅皆害其宠，白太后。太后以上春秋富，动作不节，甚以咎放。于是丞相宣、御史大夫方进，以灾异奏放骄蹇纵恣，奢氵㸒不制，请免归国。上不得已，左迁放为北地都尉。数月复征入侍中。太后以放为言，出为天水属国都尉。永始、元延间，比年日蚀，故久不还放，玺书劳问不绝。居岁余，征放归第，视母公主疾。数月，主有瘳，出放为河东都尉。上虽爱放，然上迫太后，下用大臣，故常涕泣而遣之。后复征为侍中光禄大夫，秩中二千石。岁余，丞相方进复奏放，上不得已免放，赐钱五百万，遣就国。数月，成帝崩，放思慕，哭泣而死。</div>
<div>&nbsp;</div>
<div>○弄儿</div>
<div>&nbsp;</div>
<div>金日磾子二人，皆爱幸，为武帝弄儿。常在旁，弄儿或自后拥上项，日磾在前见而目之。弄儿走且啼曰：“翁怒。”上谓日磾：“何怒吾儿！” 为其后。弄儿壮大不谨，自殿下与宫人戏，日磾适见之，恶其氵㸒乱，遂杀弄儿。弄儿即日磾长子也。上闻之大怒，日磾顿首谢，具言所以杀弄儿状。上甚哀，为之泣。已而心敬日磾，遂膺托孤之任。</div>
<div>按《汉书》：日磾二子赏、建，俱侍中，与昭帝略同年，共卧起。赏为奉车都尉，建为驸马都尉。及赏嗣侯，佩两绶，上谓霍光曰：“金氏兄弟两人，不可使俱两绶耶？”光不可，乃止。疑日磾有三子，所杀弄儿乃长子，而赏与建其次耳。各书俱云日磾子二人，似未详。</div>
<div>&nbsp;</div>
<div>○弥子瑕</div>
<div>&nbsp;</div>
<div>弥子名瑕，卫之嬖大夫也。弥子有宠于卫。卫国法：窃驾君车罪刖。弥子之母病，其人有夜告之弥子矫驾君车以出，灵公闻而贤之曰：“孝哉！为母之故，犯刖罪。”异日，与灵公游于果园，食桃而甘，以其余献灵公。灵公曰：“爱我忘其口，啖寡人。”及弥子色衰而爱驰，得罪于君。君曰：“是尝矫驾吾车，又尝食我以余桃者。”</div>
<div>&nbsp;</div>
<div>○王韶</div>
<div>&nbsp;</div>
<div>王韶字德茂，少美丽，善姿首。初袭父封都乡侯，为太子舍人，累迁郢州刺史。韶昔为幼童，庾开府信爱之，有断袖之欢。衣食所资，皆信所给。遇客，韶亦为信侍酒。后为郢州。信西上江陵，途经江夏，韶接信甚薄，坐青油幕下，引信入宴，坐信别榻，有自矜色。信稍不堪，因酒酣，乃径上韶床，践踏肴馔，直视韶面，谓曰：“官今日形容，大异畴昔。”宾客满座，韶甚惭耻。</div>
<div>&nbsp;</div>
<div>○兵子</div>
<div>&nbsp;</div>
<div>一市儿，色慕兵子，而无地与狎。兵子夜司直通州仓。凡司直，出入门者，必籍记之，甚严。市儿因代未到者名，入与狎。其夜月明，复有一美者玩月。市儿与兵子曰：“吾姑往调之。”兵子曰：“可往。”而美者大怒。盖百夫长胤子也。语斗不已，市儿遂殴美者死，弃尸井中。兵子曰：“君为我至，义不可忘，我当代君死。君可应我名出矣。但囹圄中愿相顾也。”市儿遂出。而兵子自称杀人，坐死。兵子囚囹圄二年，食皆自市儿所馈。后忽不继。为私期招之，又不至。恚恨久之，诉于司刑者。司刑者出兵子入市儿。逾年行刑，兵子复曰：“渠虽负义，非我初心。我终不令渠死我独生耳。”亦触木死尸傍。见《耳谈》。</div>
<div>&nbsp;</div>
<div>○任怀仁</div>
<div>&nbsp;</div>
<div>晋升平元年，任怀仁年十三，为台书佐。乡里有王祖，为令史，恒宠之。怀仁已十五六矣，颇有异意。祖衔恨，至嘉兴，杀怀仁，以棺殡埋于徐祚家田头。祚后宿息田上，忽见有鬼至，朝中暮三时食，辄分以祭之。呼云：“田头鬼来就我食。”至瞑眠时，亦云“来伴我宿”。如此积时，后夜忽见形云：“我家明当除服作祭，祭甚丰厚，君明随去。”祚云：“我生人，不当相见。”鬼云：“我自隐君形。”祚便随鬼去。计行食顷，便到其家。家大有客。鬼将祚上灵座大食。食尽，合家号泣，不能自胜。谓其儿还，见王祖来，便曰：“此是杀我人。”犹畏之，便走出。祚即形露，家中大惊，具问祚。因叙本末，随祚迎丧。即去，鬼便断绝。</div>
<div>&nbsp;</div>
<div>○李延年</div>
<div>&nbsp;</div>
<div>李延年，中山人，身及父母兄弟皆故倡也。延年坐法腐刑，给事狗监中。善歌，为新变声。是时方兴天地诸祠，令司马相如等作诗颂，延年辄承意弦歌，所造诗为之声曲。而女弟李夫人得幸，产昌邑王。延年由是贵，为协律都尉，佩二千石印绶，而与上卧起，其爱幸将韩嫣。久之，延年弟季与中人乱。及李夫人卒后，其爱驰，上遂诛延年兄弟宗族。是后宠臣，大底外戚之家也。卫青、霍去病皆爱幸，然亦以功能自进。</div>
<div>&nbsp;</div>
<div>○慕容冲</div>
<div>&nbsp;</div>
<div>初，秦主苻坚之灭燕，冲姊为清河公主，年十四，有殊色。坚纳之，宠后庭。冲年十二，亦有龙阳之姿，坚又幸之。姊弟专宠，宫人莫进。长安歌之曰：</div>
<div>“一雌复一雄，双飞入紫宫。”</div>
<div>咸惧为乱。王猛切谏，坚乃出冲。长安又谣曰：</div>
<div>“凤凰凤凰止阿房。”</div>
<div>坚以为凤凰非梧桐不栖，非竹实不食，乃植桐竹数十万于阿房城以待之。冲后为寇，止阿房军焉。坚使使遗冲锦袍一领，称诏曰：“古者兵交，使在其间。卿远来草创，得无劳乎？今送一袍，以明本怀。朕于卿恩分，如何而于一朝忽为此变。”冲命詹事答之，亦称：“皇太后有令，孤今心在天下，岂顾一袍小惠。苟能知命，君臣束手早迭皇帝，自当宽贷苻氏，以酬曩好。终不使既往之施，独美于前。”坚大怒曰：“吾不用王景略阳平公之言，使白虏敢至于此。”</div>
<div>&nbsp;</div>
<div>○张幼文</div>
<div>&nbsp;</div>
<div>张幼文与张千仞俱世家子。幼文美如好女，弱不胜衣，而尤善修饰。经坐处，如荀令之留香也。千仞与之交甚密，出入比目。及院试发案，二人连名，人咸异之。既娶，欢好无倦。而妇人之不端者，见幼文无不狂惑失志，百计求合，幼文竟以是犯血症。千仞日侍汤药，衣不解带。疾革，目视千仞不能言。千仞曰：“吾当终身无外交，以此报汝。如违誓，亦效汝死法。”幼文点头含泪而逝。时年未二十也。千仞哀毁过于伉俪。久之，千仞复与朱生者为密约，半载亦犯血症。千仞之伯父伯起先生，卧园中，夜半，忽梦承尘豁开，幼文立于上。伯起招之使下，幼文答曰：“吾不下矣。只待八大来同行耳。”千仞八房居长，故小名八大也。又曰：“欲得《金刚经》，烦楷书见慰。”语毕忽不见，而叫门声甚急。伯起惊觉，则千仞家报凶信者也。誓亦灵矣哉。伯起为作小传，并写《金刚经》数部焚之。</div>
<div>伯起先生亦好外，闻有美少年，必多方招至，抚摩周恤，无所不至。年八十余犹健。或问：“先生多外事，何得不少损精神？”先生笑曰：“吾于此道，心经费得多，肾经费得少，故不致病。”有倪生者，尤先生所欢，亲教之歌，使演所自编诸剧。及冠，为之娶妻，而倪容骤减。先生为<a href="https://www.mingqingxiaoshuo.com/bijixiaoshuo/wuyu/" target="_blank" class="infotextkey">吴语</a>谑之云：“个样新郎，特煞（矢差）看。看面上肉无多。思量家公真难做，不如依旧做家婆。”时传以为笑。</div>
<div>&nbsp;</div>
<div>○宋朝</div>
<div>&nbsp;</div>
<div>宋朝，宋公子，名朝。有美色。事卫为大夫，有宠于卫灵公。遂烝灵公嫡母襄夫人宣姜。已，又烝公之夫人南子。朝惧，遂与齐豹、北宫喜、褚师圃作乱，逐灵公如死鸟。灵公既入卫，与北宫喜盟于彭水之上，公子朝出奔晋。既自晋归来，灵公以夫人念南子之故，复召朝。太子蒯瞆献孟于齐，过宋野，野人歌之曰：</div>
<div>“既定尔娄猪，盍归我艾豭。”</div>
<div>太子羞之。</div>
<div>&nbsp;</div>
<div>○秦宫</div>
<div>&nbsp;</div>
<div>秦宫者，汉大将军梁冀之嬖奴也。宫年少，而兼有龙阳、文信之资。冀与妻孙寿争幸之。李长吉为诗云：</div>
<div>“越罗衫袂迎春风，玉刻麒麟腰带红。楼头曲宴仙人语，帐底吹笙香雾浓。人间酒暖春茫</div>
<div>茫，花枝入帘白日长。飞窗复道传筹饮，午夜铜盘腻烛黄。秃衿小袖调鹦鹉，紫绣麻霞蹯哮虎。</div>
<div>折桂销金待晓筵，白鹿青苏半夜煮。桐英永巷骑新马，内屋凉屏生色画。开门烂用水衡钱，卷</div>
<div>起黄河向身泻。皇天厄运犹缯裂，春宫一生花底活。鸾昆夺得不还人，醉睡（毛瞿）毺满堂月。”</div>
<div>按：冀妻孙寿，以冀恩封襄城君，兼食阳翟租，岁入五千万，加赐赤绂，比长公主。寿色美而善为妖态，作愁眉、啼妆、堕马髻、折腰步、龋齿笑以为媚惑。寿性钳忌，能制御冀，冀甚宠惮之。初，父商献美人支通期于顺帝。通期有微过，帝以归商，商不敢留而出嫁之。冀即遣客盗还通期。会商薨，冀行服于城西，私与之居。寿伺冀出，多从苍头，篡取通期归，截发，刮面笞掠之。欲上书告其事，冀大恐，顿首请于寿母，寿亦不得已而止。</div>
<div>冀嬖爱监奴秦宫，官至太仓令，得出入寿所。寿见宫辄屏御者，托以言事，因与私焉。宫内外兼宠，威权大震，刺史二千石皆谒拜之。冀大起第舍，而寿亦对街为宅，殚极土木，互相夸竞。时人谓之木妖。</div>
<div>&nbsp;</div>
<div>○冯子都</div>
<div>&nbsp;</div>
<div>大将军霍光监奴冯子都，有殊色，光爱幸之。常与计事，颇挟权，倾都邑。后人为语曰：“昔有霍家奴，姓冯名子都。依倚将军势，调笑酒家胡。”光卒，显寡居，与子都乱。显广治第室，作乘舆辇，加画绣裀。冯黄金涂韦，絮荐轮。侍婢以五彩丝挽显及子都，游戏第中。</div>
<div>谚云：“堂中无俊仆，心是好人家。”信然。或言子孟不学无术，此其一征。然则孔光号为名儒，何以献媚董贤也！</div>
<div>&nbsp;</div>
<div>○陈子高</div>
<div>&nbsp;</div>
<div>陈子高，会稽山阴人也。世微贱，业织履为生。侯景乱，子高从父寓都下。是时子高年十六，尚总角，容貌艳丽，纤妍洁白如<a href="http://www.mingqingxiaoshuo.com/shitairenqing/meifuren/" target="_blank" class="infotextkey">美妇人</a>。螓首膏发，自然蛾眉。见者靡不啧啧。即乱卒挥白刃，纵挥间噤不忍下，更引而出之数矣。陈司空霸先时平景乱，其从子蒨以将军出镇吴兴，子高于淮渚附部伍寄载求还乡。蒨见而大惊，问曰：“若不欲求富贵乎，盍从我？”子高许诺。子高本名蛮子，蒨嫌其俗，改名之。蒨颇伟于器。既乍幸，子高不胜，啮被，被尽裂。蒨欲且止。曰：“得无创巨汝邪？”子高曰：“身是公身也，死耳，亦安敢爱！” 蒨愈益爱怜之。子高肤理色泽，柔靡都曼，而猿臂善骑射，上下若风。性恭谨，恒执佩身刀及侍酒炙。蒨性急，有所恚，目若虓虎，焰焰欲啖人。见子高则立解。子高亦曲意傅会得其欢。蒨常为诗赠之曰：</div>
<div>“昔闻周小史，今歌明下童。玉尘手不别，羊车市若空。谁愁两雄并，金貂应让侬。”</div>
<div>且曰：“人言吾有帝王相。审尔，当册汝为后，但恐同姓致嫌耳。”子高叩头曰：“古有女主，当亦有男后。明公果垂异恩，奴亦何辞作吴孟子耶！” 蒨大笑。日与狎，未尝离左右。既渐长，子高之具尤伟。蒨尝抚而笑曰：“吾为大将，君副之，天下女子兵，不足平也。”子高对曰：“政虑粉阵饶孙吴。非奴铁缠矟，王江州不免落坑堑耳。”其善酬接若此。蒨梦骑马登山，路危欲堕，子高推捧而升。将任用之，亦愿为将，乃配以宝刀，备心腹。</div>
<div>王大司马僧辨下京师，功为天下第一。陈司空次之。僧辨留守石头城，命司空守京口，推以赤心，结廉蔺之分。且为第三子頠，约娶司空女。頠有才貌，尝入谢司空，女从隙窗窥之，感想形于梦寐。谓其侍婢曰：“世宁有胜王郎子者乎？”婢曰：“昨见吴兴东阁日直陈某，且数倍王郎子。”盖是时蒨解部佐司空在镇。女果见而悦之，唤欲与通。子高初惧罪，谢不可，不得已，遂私焉。女绝爱子高，尝盗其母阁中珠宝与之，，价值万计。又书一诗于曰《团扇》，画比翼鸟其上，以遗子高曰：</div>
<div>“人道团扇如圆月，侬道圆月不长圆。愿得炎州无霜色，出入欢袖千百年。”</div>
<div>事渐泄，所不知者司空而已。会王僧辨有母丧，未及为頠礼娶。子高常恃宠凌其侣，因为窃团扇与頠，且告之故。頠忿恨，以语僧辨，用他事停司空女婚。司空怒，且谓僧辨之见图也，遂发兵袭僧辨并其子，缢杀之。蒨率子高实为军锋焉。自是子高引避不敢入。蒨知之，仍领子高之镇。女以念极，结气死。司空为武帝，崩后，蒨以犹子入嗣大统。子高为右卫将军散骑常侍，称功封文招县子。废帝时，坐诬谋反诛。人以为隐报焉。</div>
<div>&nbsp;</div>
<div>○王祭酒</div>
<div>&nbsp;</div>
<div>相传南京旧有王祭酒，尝私一监生。其人忽梦鳣出胯下，以语人。人因为谑语曰：</div>
<div>“其人一梦甚跷蹊，黄鳣钻臀事可疑。想是翰林王学士，夜深来访旧相知。”</div>
<div>见《耳谈》。</div>
<div>&nbsp;</div>
<div>○朱凌谿</div>
<div>&nbsp;</div>
<div>宝应朱凌谿，为陕西提学时，较文至泾阳，与一士有龙阳之好。濒归，朱赠以诗云：</div>
<div>“欲发不发花满枝，欲行不行有所思。我之所思在泾渚，春风隔树飞黄鹂。”</div>
<div>又，吾乡一先达（讳其名）督学闽中。闽尚男色，少年俱修泽自喜。此公阅名时，视少俊者暗记之。不论文艺，悉加作养。以此得谤。罢官之时，送者日数百人，皆髫年美俊，如一班玉笋，相随数日，依依不舍。归乡不咎失官，而举此夸人，以为千古盛事。</div>
<div>&nbsp;</div>
<div>○全氏子　张氏子</div>
<div>&nbsp;</div>
<div>《狯园》载：苏州山塘全大用，为象山尉。有赘婿江汉，年弱冠，风仪不下，遂与五郎神遇。绸缪嬿婉，情茵伉俪，其室人竟不敢与夫同宿。江郎病瘠日甚。全氏设茶筵嬿之，终不能绝。后遇异人飞篆禳除，乃已。万历丙午年事。</div>
<div>又，苏城家查桥店人张二子，年十六，白皙，美风仪。一日遇五郎见形其家，诱与为欢。大设珍肴，多诸异味，白昼命手力置烧鳗数器，酣饮欢呼，倏忽往来，略无嫌忌。后忽欲召为小胥，限甚促，父母乞哀不许，寻而其子死焉。</div>
<div>&nbsp;</div>
<div>○吕子敬秀才</div>
<div>&nbsp;</div>
<div>吉安吕子敬秀才，嬖一美男韦国秀。国秀死，吕哭之恸，遂至迷。同（因）浪游弃业。先是宁藩废宫有百花台。吕游其地，见一人美益甚，非韦可及。因泣下沾襟。是人问故。曰：“对倾国伤我故人耳。”是人曰：“君倘不弃陋劣，以故情亲新，人新郎故耳。”吕喜过望，遂与相狎。问其里族，久之始曰：“君无讶，我非人也。我即世所称‘善歌汪度’。始家北门。不意为宁殿下所嬖，专席倾宫。亡何，为娄妃以妒鸩杀我，埋尸百花台下，幽灵不昧，得游人间。见子多情，故不嫌自荐。君之所思韦郎，我亦知之。今在浦城县南仙霞岭五通神庙中。五通所畏者天师。倘得符搆之，便可相见。”吕以求天师，治以符祝，三日韦果来，曰：“五通以我有貌，强夺我去。我想君未忘，但无由得脱耳。今幸重欢，又得汪郎与偕，皆天缘所假。”吕遂买舟，挟二男，弃家游江以南，数载不归。后人常见之，或见或隐，犹是三人，疑其化去。然其里人至今请勿问，疑有吕子敬秀才云。见《耳谈》。</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：饮食男女，人之大欲。破舌破老，戒于二美。内宠外宠，辛伯谂之。男女并称，所由来矣。其偏嗜者，亦交讥而未见胜也。闻之俞大夫云：“女以生子，男以取乐。天下之色，皆男胜女。羽族自凤凰、孔雀，以及鸡雉之属，文彩并属于雄。犬马之毛泽亦然。男若生育，女自可废。”呜呼！世固有癖好若此者，情岂独在内哉？而《孔丛子》载：“子上见卫君，卫君之幸臣美须眉，立于君侧。卫君谓子上曰：‘使须眉可假，寡人固不惜此于先生也。’”夫至以须眉为幸臣，吾不知其情之所底矣。</div>
<div>&nbsp;</div>