
<p>&nbsp;○西施</p>
<div>&nbsp;</div>
<div>刘导，字仁成，沛国人，好学笃志，专勤经籍。慕晋关康，曾隐京口，与同志李士烟同宴。于时春江初霁，共叹金陵，皆伤兴废。俄闻松下有数女子笑声，乃见一青衣女童，立导之前，曰：“馆娃宫归路经此，闻君志道高闳，欲冀少留，愿从顾盼。”语讫，二女至，容质甚异，皆如仙者。衣红紫绢毂，馨香袭人，俱年二十馀。导与士烟，不觉起拜。谓曰：“人间下俗，何降神仙？”二女相视而笑，曰：“又尔轻言，愿从容以陈幽怪。”导揖就席，谓曰：“尘浊酒，不可以进。”二女笑曰：“既来叙会，敢不同觞。”衣红绢者，西施也。谓导曰：“适自广陵渡江而至，殆不能堪，深愿思饮。”衣素绢者，夷光也。谓导曰：“同宫姊妹，久旷深幽，与妾此行，盖为君子。”导谓夷光曰：“夫人之姊，固为导匹。”乃指士烟曰：“此夫人之偶也。”夷光大笑，而熟视之。西施曰：“李郎风仪，亦足闲畅。”夷光曰：“阿妇夫容貌岂得动人。”合座喧笑，俱起就寝。临晓请去，尚未天明。西施谓导曰：“妾本浣纱之女，吴王之姬，君固知之矣。为越所迁，妾落他人之手。吴王殁后，复居故国。今吴王已耄，不作妾等。夷光是越王之姬，越昔贡吴王者。妾与夷光相爱，坐则同席，出则同车。今者之行，实因缘会。”言讫惘然。导与士烟，深相感恨。闻京口晓钟，各执手曰：“后会无期。”西施以宝钿一只留与导，夷光亦拆裙珠一双赠士烟。言讫，共乘宝车，去如风雨，音犹在耳，顷刻无迹。时梁武帝天监十一年七月也。出《穷怪录》。</div>
<div>&nbsp;</div>
<div>唐人小说载：王轩游西小江，泊舟苧萝川，感国色埋尘，怆然题诗于西施石曰：</div>
<div>&nbsp;</div>
<div>“岭上千峰秀，江边细草春。今逢浣纱石，不见浣纱人。”</div>
<div>&nbsp;</div>
<div>俄见一女子，振璚珰，扶石笋，低徊而谢曰：</div>
<div>&nbsp;</div>
<div>“妾是吴宫还越国，素衣千载无人识。当时心比金石坚，今日与君坚不得。”</div>
<div>&nbsp;</div>
<div>遂与轩嬿好。复有恨别之辞。后萧山郭凝素闻而慕之，亦往浣纱溪口，题诗于石，夜宿其旁，以伺灵会。既寐，则众鬼掷瓦砾，素惊而起。闻者莫不嗤笑。进士朱泽作诗嘲之云：</div>
<div>&nbsp;</div>
<div>“三春桃李本无言，苦被伤残鸟雀喧。借问东邻效西子，何如郭素学王轩。”</div>
<div>&nbsp;</div>
<div>或言王轩乃吴王后身也，则安知刘导又非王轩之后身乎？又《<a href="http://www.mingqingxiaoshuo.com/guiguaishenmo/yanyibian/" target="_blank" class="infotextkey">艳异编</a>》载莲塘美姬事，玩其歌词，亦似西子。此则邪鬼假托，未必真也。政和改元，七月之望，士人杨彦采，陆升之，载酒出游莲塘，舟回日夕，夜泊横桥下。月色明霁，酒各半酲。闻邻船有琵琶声，意其歌姬舟也，蹑而窥之。见灯下一姬，自弄弦索。二人径往见之，询其所由。答曰：“妾大都乐籍供奉女也。从人来游江南，值彼往云间收布，妾独处此候之，尚未回也。”二人命取舟中餕馀，肴核，就灯下同酌。姬举止闲雅，姿色媚丽。二人情动于中，稍挑谑之。姬亦不以为嫌。求其歌以侑觞，则曰：“妾近夕冒风，咽喉失音，不能奉命。”二人强之，乃曰：“近日游访西子陈迹，得古歌数首，敢奉清尘，不讶为荷。”凡一歌，侑饮一觞。歌曰：</div>
<div>&nbsp;</div>
<div>“风动荷花水殿香，姑苏台上宴吴王。西施醉舞娇无力，笑倚东窗白玉床。”</div>
<div>&nbsp;</div>
<div>再歌曰：</div>
<div>&nbsp;</div>
<div>“吴王旧国水烟空，香径无人兰叶红。春色似怜歌舞地，年年先发馆娃宫。”</div>
<div>&nbsp;</div>
<div>又曰：</div>
<div>&nbsp;</div>
<div>“馆娃宫外似苏台，郁郁芊芊草不开。无风自偃君知否，西子裙裾拂过来。”</div>
<div>&nbsp;</div>
<div>又曰：</div>
<div>&nbsp;</div>
<div>“半夜娃宫作战场，血腥犹杂宴时香。西施不及烧残烛，犹为君王泣数行。”</div>
<div>&nbsp;</div>
<div>又曰：</div>
<div>&nbsp;</div>
<div>“春入长洲草又生，鹧鸪飞起少人行。年深不辨娃宫处，夜夜苏台空月明。”</div>
<div>&nbsp;</div>
<div>又曰：</div>
<div>&nbsp;</div>
<div>“几多云树倚青冥，越焰烧来一片平。此地最应沾恨血，至今青草不匀生。”</div>
<div>&nbsp;</div>
<div>又曰：</div>
<div>&nbsp;</div>
<div>“旧苑荒台杨柳新，菱歌清唱不胜春。只今惟有西江月，曾照吴王宫里人。”</div>
<div>&nbsp;</div>
<div>彦采曰：“歌韵悠柔，含悲耸怆，固云美矣。第西施乃亡人家国，妖艳之流，不足道也。愿更他曲，以涤尘抱，何幸如之！”姬更歌曰：</div>
<div>&nbsp;</div>
<div>“家国兴亡来有以，吴人何苦怨西施？西施若解亡吴国，越国亡来又是谁？”</div>
<div>&nbsp;</div>
<div>彦采曰：“此言固是，然皆古人陈言，素所厌闻者。大都才人，四山五岳，精灵间气之所聚会，有何新声，倾耳一听。”又歌曰：</div>
<div>&nbsp;</div>
<div>“家是红萝亭上仙，谪来尘世已多年。君心既逐东流水，却把无缘当有缘。”</div>
<div>&nbsp;</div>
<div>歌竟，掀篷揽衣跃入水中。彦采大惊，汗背而觉，一梦境也。寻升之共话，醉眠脚后，不能寝也。翌日，事传吴下。</div>
<div>&nbsp;</div>
<div>○昭君</div>
<div>&nbsp;</div>
<div>牛僧孺《周秦行记》云：余真元中，举进士落第，归宛叶间。至伊阙南道鸣皋山下，将宿大安民舍。会暮，不能至。更十馀里，一道甚易。夜月始出。忽闻有异香气，因趋进。行不知近远，见火明，意谓庄家。更前驱，至一大宅，门庭若富豪家。黄衣阍人曰：“郎君何至？”余答曰：“僧孺，姓牛。应进士落第往家。本往大安民舍，误道来此。”黄衣入告，少时出曰：“请郎君入。”余问谁氏宅，黄衣曰：“第进，无须问。”入十馀门，至大殿，蔽以珠帘，有朱衣紫衣人百数，立阶陛间，左右唱拜。帘中语曰：“妾汉文帝母薄太后。此是庙，郎不当来，何辱至此？”余曰：“臣家宛下，将归失道，恐死豺虎，敢乞托命。”太后遣轴帘，避席曰：“妾故汉室老母，君唐朝名士，不相君臣。幸希简敬，便上殿来见。”太后着练衣，状貌瑰伟，不甚年高。劳余曰：“行役无苦乎？”召坐，食。顷间，殿内有笑声。太后曰：“今夜风月甚佳，遇有二女伴相寻，况又遇嘉宾，不可不成一会。”呼左右：“屈两娘子出见秀才。”良久，有女二人从中至，从者数百。前立者一人，狭腰长面，多发不妆，衣青衣，仅可二十馀。太后曰：“高祖戚夫人。”余下拜。夫人亦拜。更一人柔肌稳身，貌舒态逸，光彩射远近，多服花绣，年低于太后。后曰：“此元帝王嫱。”余拜如戚夫人。王嫱复拜。各就坐。坐定，太后使紫衣中贵人曰：“迎杨家潘家来。”久之，空中见五色云下，闻笑语声寖近。太后曰：“杨潘至矣。”忽车音马迹相杂，罗绮焕耀，旁视不给。有二女子从云中下，余起立于侧。见前一人纤腰修眸，容甚丽，衣黄衣，冠玉冠，年三十许。太后曰：“此是唐朝太真妃子。”余即伏谒，拜如臣礼。太真曰：“妾得罪先帝，皇朝不置妾在后妃数中。设此礼，岂不虚乎？”不敢受，却答拜。更一人，厚肌敏视，小质洁白，齿极卑，被宽博衣。太后曰：“齐潘淑妃。”余拜之如妃子。既而太后命进馔。少时，馔至。芳洁万端，皆不得名字，但欲充腹，不能足食。已更具酒，其器用尽如王者。太后语太真曰：“何久不来相看？”太真谨容对曰：“三郎数幸华清宫，扈从不得至。”太后又谓潘妃曰：“子亦不来，何也？”潘妃匿笑不禁，不成对。太真视潘妃而对曰：“潘妃向玉奴（太真名）说，懊恼东昏侯疏狂，终日出猎，故不得时谒耳。”太后问余：“今天子为谁？”余对曰：“今皇帝先帝长子。”太真笑曰：“沈婆儿作天子也，大奇！”太后曰：“何如主？”余对曰：“小臣不足以知君德。”太后曰：“然无嫌，但言之。”余曰：“民间传圣武。”太后首肯三四。太后命进酒，加乐，乐妓皆少女子。酒环行数周，乐亦随辍。太后请戚夫人鼓琴，夫人约指以玉环，光照于座，引琴而鼓，声甚怨。太后曰：“牛秀才邂逅逆旅至此，诸娘子又偶相访，今无以尽平生欢。牛秀才固才士，盍各赋诗言志，不亦善乎？”遂各授于笺笔，逡巡，诗成。薄后诗曰：</div>
<div>&nbsp;</div>
<div>“月寝花宫得奉君，至今犹愧管夫人。汉家旧是笙歌处，烟草几经秋复春。”</div>
<div>&nbsp;</div>
<div>王嫱诗曰：</div>
<div>&nbsp;</div>
<div>“雪里穹庐不见春，汉衣虽旧泪痕新。如今最恨毛延寿，爱把丹青错画人。”</div>
<div>&nbsp;</div>
<div>戚夫人诗曰：</div>
<div>&nbsp;</div>
<div>“自别汉宫休楚舞，不能妆粉恨君王。无金岂得迎商叟，吕氏何曾畏木强。”</div>
<div>&nbsp;</div>
<div>太真诗曰：</div>
<div>&nbsp;</div>
<div>“金钗堕地别君王，红泪流珠满御床。云雨马嵬分散后，骊宫不复舞霓裳。”</div>
<div>&nbsp;</div>
<div>潘妃诗曰：</div>
<div>&nbsp;</div>
<div>“秋月春风几度归，江山犹是汉宫非。东昏旧作莲花地，空想会披金缕衣。”</div>
<div>&nbsp;</div>
<div>再三邀余作诗，余不得辞，遂应命作诗曰：</div>
<div>&nbsp;</div>
<div>“香风引到大罗天，月地云阶拜洞仙。尽道人间惆怅事，不知今夕是何年。”</div>
<div>&nbsp;</div>
<div>别有善笛女子，短发丽服，貌甚美而多媚，潘妃偕来，太后以接坐居之。时令吹笛，往往亦及酒。太后顾而问曰：“识此否？石家绿珠也。潘妃养作妹，故潘妃与俱来。”太后因曰：“绿珠岂能无诗乎？”绿珠乃谢而作诗曰：</div>
<div>&nbsp;</div>
<div>“此日人非昔日人，笛声空怨赵王伦。红残翠碎花楼下，金谷千年更不春。”</div>
<div>&nbsp;</div>
<div>辞毕，酒既止。太后曰：“牛秀才远来，今夕谁人为伴？”戚夫人先起，辞曰：“如意长成，固不可，且不宜如此。”潘妃辞曰：“东昏以玉儿身死国除，玉儿不拟负他。”绿珠辞曰：“石卫尉性严忌，今有死，不可及乱。”太后曰：“太真今朝先帝贵妃，不可言其他。”乃顾谓王嫱曰：“昭君始嫁呼韩单于，复为殊索若单于妇，固自困。且苦寒地胡鬼何能为？昭君幸无辞！”昭君不对，低眉羞恨。俄各归休。余为左右送入昭君院。会将旦，侍人告起，昭君垂泣持别。忽闻外有太后命，遂出见太后。太后曰：“此非郎君久留地，宜亟还。”更索酒，酒再行已，戚夫人，潘妃，绿珠皆泣下。竟辞去。太后使朱衣人送往大安，抵西道，旋失使人所在，时始明矣。余就大安里问其里人，里人云：“去此十馀里，有薄后庙。”余却回望庙，荒毁不可入，非向者所见矣。余衣上香，经十馀日不歇。</div>
<div>&nbsp;</div>
<div>相传是书本李赞皇门人韦瓘所撰，而嫁其名于牛相。赞皇又著论一篇，极词丑诋。曰：“太牢以身与帝王后妃冥遇，欲证其身非人臣相也。”又曰：“太牢以姓应谶文，屡有异志。”又曰：“太牢贬而复用，岂王者不死乎？”其意欲置之族灭。吁！朋党之偏，一至是乎？文宗览之，笑曰：“此必假名僧孺者。僧孺贞元中进士，岂敢呼德宗为沈婆儿。”其事遂寝。文宗之明，何减汉昭也！</div>
<div>&nbsp;</div>
<div>○张贵妃　孔贵嫔</div>
<div>&nbsp;</div>
<div>会昌中，进士颜浚下第，游广陵，遂之建业，贷小舟抵白沙。同载有青衣，年二十许，服饰古朴，言词清洒。浚揖之，问其姓氏，对曰：“幼芳，姓赵。”问其所适，曰：“亦之建业。”浚甚喜，每维舟，即买酒果，与之宴饮，多说陈隋间事，浚颇异之。或谐谑，即正色敛衽不对。抵白沙，各迁舟航。青衣乃谢浚曰：“数日承君深顾，某陋拙，不足奉欢笑。然亦有一事，可以奉酬，中元必游瓦宫阁，此时当为君会一神仙中人。况君风仪才调，亦甚相称，望不渝此约。至时某候于彼。”言讫，各登舟而去。</div>
<div>&nbsp;</div>
<div>浚志其言。中元日，来游瓦宫阁。士女阗咽。及登阁，果有美人从二女仆，皆双鬟而有媚态。美人倚栏独语，悲叹久之。浚注视不易，美人亦讶之。又曰：“幼芳之言，不谬矣。”使双鬟传语曰：“西廊有惠览闍梨院，则某旧门徒，君可至是。幼芳亦在彼。”浚喜甚，蹑其踪而去。果见同舟青衣出而微笑，浚逆与美人叙寒暄，言话竟日。僧进茶果。至暮，谓浚曰：“今日偶此登览，为惜高阁。病兹用功，不久毁除，故来一别，幸接欢笑。某家在清溪，颇多松月。室无他人，今夕必相过。某前往，可与幼芳后来。”浚然之。遂乘轩而去。</div>
<div>&nbsp;</div>
<div>及夜，幼芳引浚前行，可数里而至。有青衣数辈，秉烛迎之。遂延入内室，与幼芳环坐。曰：“孔家娘子相邻。”使邀之，曰：“今夕偶有佳宾相访，愿因倾觞，以解烦愤。”少顷而至。遂延入，亦多说陈朝故事。浚因起白曰：“不审夫人复何姓第，颇贮疑讶。”答曰：“某即陈朝张贵妃。彼即孔贵嫔。居世之时，谬当后主采顾，宠幸之礼，有过妃嫔。不幸国亡，为杨广所杀。然此贼不仁何甚乎？刘禅孙皓，岂无嫔御，独有斯人，行此冤暴。且一种亡国，我后主实即风流，诗酒追欢，琴尊取乐而已。不似杨广西筑长城，东征辽海，使天下男冤女旷，父寡子孤。途穷广陵，死于匹夫之手。亦上天降鉴，为我报仇耳。”孔贵嫔曰：“莫出此言。在座有人不欲闻。”美人大笑曰：“浑忘却。”浚曰：“何人不欲闻斯言耶！”幼芳曰：“某本江令公家嬖者，后为贵妃侍儿。国亡之后为隋宫御女，炀帝江都，为侍汤膳者。及兵乱，某入以身蔽帝，遂为所害。萧后怜某尽忠于主，因使殉葬。后改葬于雷唐侧，不得从焉。时至此谒贵妃耳。”孔贵嫔曰：“前说尽是闲事，不如命酒，略延曩日之欢耳。”遂命双鬟持乐器，洽饮。久之，贵妃题诗一章曰：</div>
<div>&nbsp;</div>
<div>“秋草荒台响夜蛩，白杨凋尽减悲风，彩笺曾擘斯江惣，绮阁尘清玉树空。”</div>
<div>&nbsp;</div>
<div>孔贵嫔曰：</div>
<div>&nbsp;</div>
<div>“宝阁排云称望仙，五云高艳拥朝天。清溪犹有当时月，夜照琼花绽荷筵。”</div>
<div>&nbsp;</div>
<div>幼芳曰：</div>
<div>&nbsp;</div>
<div>“皓魄初圆恨翠蛾，繁华浓艳竟如何。两朝惟有长江水，依旧行人逝作波。”</div>
<div>&nbsp;</div>
<div>浚亦和曰：</div>
<div>&nbsp;</div>
<div>“箫管清吟怨丽华，秋江寒月绮寒斜。惭非后主题诗客，得见临春阁上花。”</div>
<div>&nbsp;</div>
<div>俄闻扣门曰：“江修容何婕妤袁昭仪来谒：”贵妃曰：“窃闻今夕佳宾幽会，不免辄窥盛筵。”俱艳其衣裾，明其珰珮而入坐。及见四篇，捧而泣曰：“今夕不意再逢三阁之会，又与新狎客题诗也。”顷之，闻鸡鸣，孔贵嫔等俱起，各辞去。浚与贵妃就寝，欲曙而起。贵妃赠辟尘犀簪一枚，曰：“异日睹物思人。昨宵值客多，未尽欢情，别日更当一小会。然须谘启幽府。”呜咽而别。浚翌日懵然若有所失。信宿，更寻曩日地，则近清溪，松桧邱墟。询之于人，乃陈朝宫人墓。渗惨恻而返。数月，阁因寺废而毁。后至广陵，访得吴公台炀帝旧陵，果有宫人赵幼芳墓，因以酒奠之。</div>
<div>&nbsp;</div>
<div>别载云：张贵妃死后，葬路傍。有人夜行，闻吟诗声云：</div>
<div>&nbsp;</div>
<div>“独卧经秋堕鬓蝉，白杨风起不成眠。追思昔日椒房宠，泪湿衣衫损旧颜。”</div>
<div>&nbsp;</div>
<div>次日阅之，乃一古冢。询访古老，始知为丽华墓也。丽华之不能忘情于地下也久矣！</div>
<div>&nbsp;</div>
<div>○卫芳华</div>
<div>&nbsp;</div>
<div>延祐初，永嘉滕生名穆，年二十六。美风调，善吟咏，为众所推重。素闻临安山水之胜，思一游焉。甲寅岁科举，之绍兴，遂以乡书赴荐。至则侨居涌金门外，无日不往来于南北两山及湖上诸刹。灵隐，天竺，净慈，宝石之类，以至玉泉，虎跑，天龙，灵鹫，石屋之洞，冷泉之亭，幽涧深林，悬崖绝壁，足迹殆将遍焉。</div>
<div>&nbsp;</div>
<div>七月之望，于曲院赏莲，因而宿湖，泊舟<a href="http://www.mingqingxiaoshuo.com/zajuxiqu/leifengta/" target="_blank" class="infotextkey">雷峰塔</a>下。是夜，月色如昼；荷香满身，时闻大鱼跳踯于波间，宿鸟飞鸣于崖际。生已大醉，寝不能寐，披衣而起，延堤观望。行至聚景园，信步而入。时宋亡已四十年，园中台馆，如会芳殿，清辉阁，翠光亭，皆已颓毁，惟瑶津西轩岿然独存。生至轩下，凭栏少憩。俄见一美人先行，一侍女随之，自外而入，风鬟云鬓，绰约多姿，望之殆若神仙。生于轩下屏息以观其所为。美人言曰：“湖山如故，风景不殊。但时移世换，令人有《黍离》之悲尔。”行至园北太湖石畔，遂咏诗曰：</div>
<div>&nbsp;</div>
<div>“湖上园亭好，重来忆旧游。征歌调玉树，阅舞按梁州。</div>
<div>&nbsp;</div>
<div>径狭花迎辇，池深柳拂舟。昔人皆已没，谁与话风流？”</div>
<div>&nbsp;</div>
<div>生放逸者，初见其貌，已不能定情，及闻此作，技痒不可复禁。即于轩下续吟曰：</div>
<div>&nbsp;</div>
<div>“湖上园亭好，相逢绝代人。姮娥辞月殿，织女下天津。</div>
<div>&nbsp;</div>
<div>未会心中意，浑疑梦里身。愿吹邹子律，幽谷发阳春。”</div>
<div>&nbsp;</div>
<div>吟已，趋出赴之。美人亦不惊讶，但徐言曰：“固知郎君在此，特来寻访耳。”生问其姓名，美人曰：“妾弃人间已久，欲自陈叙，诚恐惊动郎君。”生闻此言，审其为鬼，亦无所惧。因问之，乃曰：“芳华，姓卫。故宋理宗朝宫人，年二十四而殁，殡此园之侧。今晚因往演福堂访贾贵妃，蒙延坐久，不觉归迟，致令郎君于此久待。”即命侍女曰：“翘翘可于舍中取裀席酒果来，今夜月色如此，郎君又至，不可虚度。可便于此赏月也。”翘翘应命而去。须臾，携紫氍毹铺于中庭，设白玉碾花樽，碧琉璃盏，醪醴馨香，非世所有。与生谈谑笑咏，词旨清婉，复命翘翘歌以侑酒。翘翘请歌柳耆卿《望海潮》词，美人曰：“对新人不宜歌旧曲。”即于座上自制《木兰花慢》一阕，命翘翘歌之。曰：</div>
<div>&nbsp;</div>
<div>“记前朝旧事，曾此地会神仙。向月地云阶，重携翠袖，来拾花钿。繁华总随流水，叹一场春梦杳难圆。废港芙蕖润露，断堤杨柳摇烟。　两峰南北只依然。辇路草芊芊。怅别馆离宫，烟销凤盖，波没龙船。平日银屏金屋，对残灯无焰夜如年。落日牛羊陇上，西风燕雀林边。”</div>
<div>&nbsp;</div>
<div>歌毕，美人潸然垂泪。生以言慰解，仍微词挑之，即起谢曰：“殂谢之人，久为尘土。幸得奉事巾栉，虽死不朽。且郎君适间诗句，固已许之矣。愿吹邹子之律，而一发幽谷之春也。”生曰：“向者之诗，率口而出，实本无意。岂料便成谶语。”良久，月翳西垣，河倾东镇。即命翘翘撤席。夫人曰：“敝居僻陋，非郎君之所处。只此西轩可也。”遂携手而入，假寐轩下。交会之际，无异于人。将旦，挥涕而别。至昼往访于园侧，果有宋宫人卫芳华之墓。墓左一小丘，即翘翘所瘗也。生感叹逾时。迨暮，又赴西轩，则美人已先至矣，迎谓生曰。“日间感君相访，然而妾止卜其夜，未卜其昼。故不敢奉见。数日之后，当得无间尔。”自是则无夕不会。经旬之后，白昼亦见，生遂携归所寓安焉。已而生下第东归，美人愿随之去。生问。”翘翘何以不从？”曰：“妾既奉侍君子，旧宅无人，留其看守尔。”生与之同归。乡里见视，姑绐之曰：“娶于杭郡之良家。”众见其举止温柔，言词慧利，信且悦之。美人处生之室，奉长上以礼，待婢仆以恩，左右邻里俱得其欢心。且又勤于治家，洁于守己，虽中门之外，未尝轻出。众咸贺生得内助。</div>
<div>&nbsp;</div>
<div>荏苒三岁，当丁巳年之初秋，生又治装赴浙省乡试，行有日矣。美人请于生曰：“临安，妾乡也。从君至此，已阅三秋，今愿侍偕行，以顾视翘翘。”生许诺。遂赁舟同载，直抵钱塘，僦屋以居。至之明日，适值七月之望。美人谓生曰：“三年前，曾于此夕与君相会，斯适当今日之期，欲与君同赴聚景，再续旧游。可乎？”生如其言，载酒而往。至晚，月上东垣，莲开南浦，露柳烟篁，动摇堤岸，宛然昔时之景。行至园前，则翘翘迎拜于路首。曰：“娘子陪侍郎君，邀游城郭，首尾数年，已极人间之欢。独不记念旧居乎？”三人入园，又至西轩而坐，美人忽垂泪告生曰：“感君不弃，得侍房帷，未遂深欢，又当永别。”生曰：“何故？”对曰：“妾本幽阴之质，久践阳明之世，甚非所宜。特以与君有宿世之缘，故冒犯律条，以相从尔。今而缘尽，自当奉辞。”生惊问曰：“然则何时？”对曰：“止在今夕尔。”生凄惋不已。美人曰：“妾非不欲终事君子，永奉欢娱。然而程命有限，不可逾越。若顾迟留，须当获戾，非止有损于妾，亦将不利于君。岂不见越娘之事乎。”生意稍悟，然亦悲伤感怆，彻晓不寐。及山寺钟鸣，水村鸡唱，急起与生为别，解所衔玉指环，系于生之衣带，曰：“异日见此，无忘旧情。”遂分袂而去。然犹频频回顾，良久始灭。生大恸而返。异日，具酒肴，焚楮镪于墓下。生作文以吊之，从此遂绝矣。生独居旅邸，如丧配偶，试期既迫，亦无心入院，惆怅而归。亲党问其故，始具述之，众咸叹异。生自是终身不娶，入雁荡山采药，遂不复还，不知所终。</div>
<div>&nbsp;</div>
<div>○花丽春</div>
<div>&nbsp;</div>
<div>天顺间，邹生师孟，字宗鲁，庆元县人。年二十一，丰姿韶秀，长于吟咏。素闻杭州山水之胜，遂令仆携囊以往。凡遇胜迹名山，琳宫梵宇，无不登临。又闻会稽天下奇观，策马往游，爱其秀丽，下马步行，进不知止。顷间，斜阳归岭，飞鸟争巢，天色将晡，退不及还。</div>
<div>&nbsp;</div>
<div>正蜘躇间，忽睹丛林中灯光外射，生意为庄农所居，疾趋至彼，则嵬然巨室也。街衢整洁，松竹郁茂。俄一青衣童子，自内而出，邹生前揖之，因假宿焉。青衣入报，出，致主母命，延入。遥望中堂，有少年美人，盛妆危坐，颜色如花。见生，降榻祗迎。相见之后，茶毕，酒继至。美人叩生乡贯姓名毕，生亦叩之。美人颦蹙曰：“妾本姓花，名丽春，临安人也。侨居此二百馀年。先夫赵禥，表字咸淳，娶妾十年而卒。妾今寡居，曾设誓：‘有人能咏四季宫词称妾意者，不论门户，即与成婚。’杳无其人。不知先生能之乎？”生曰：“但恐拙笔，有污清听。”遂濡笔吟四绝云：</div>
<div>&nbsp;</div>
<div>“花开禁院日初晴，深锁长门白昼清。侧倚银屏春睡醒，绿杨枝上一声莺。”</div>
<div>&nbsp;</div>
<div>“锁窗倦倚鬓云斜，粉汗凝香湿绛纱。宫禁日长人不到，笑将金剪剪榴花。”</div>
<div>&nbsp;</div>
<div>“桂吐清香满凤楼，细腰消瘦不禁愁。朱门深闭金环冷，独步瑶阶看女牛。”</div>
<div>&nbsp;</div>
<div>“金炉添炭烛摇红，碎剪琼瑶乱舞风。紫禁孤眠长夜冷，自将锦被傍薰笼。”</div>
<div>&nbsp;</div>
<div>美人览毕，夸其敏妙。因曰：“妾不违誓，愿托终身。君亦不可异心。”生起致谢。已而夜静酒阑，入室就寝。自是情好日密。每旦，令生居于宅内，不容出外。</div>
<div>&nbsp;</div>
<div>将及一年，忽语生曰：“本期与君偕老，不料上天降罚，祸起萧墙。尽此一宵，明当永别。君宜速避。不然，祸且及君。”生固问之，美人终不肯言，但悲咽流涕而已。生以温言抚慰，复相欢狎。美人长叹，吟一律云：</div>
<div>&nbsp;</div>
<div>“倚玉偎香甫一年，团圆却又不团圆。怎消此夜将离恨，难续前生未了缘。</div>
<div>&nbsp;</div>
<div>艳质罄成兰蕙土，风流尽化绮罗烟。谁知大数明朝尽，人定如何可胜天。”</div>
<div>&nbsp;</div>
<div>次日黎明，美人急促生行，生再三留意，不胜悲怆。行未数里，忽然玄云蔽空，若失白昼。生急避林中。少顷，雷雨交作，霹雳一声，火光遍天。已而云散雨收，生复往其处视之，无复华屋，但见道旁古墓，为雷所震，骷髅震碎，中流鲜血。生大恐惧，急寻旧路回至寓所，询问乡人，曰：“此处闻有花丽春者，乃宋度宗妃嫔。其墓在此山之侧。”生因忆其言，所谓姓赵名禥，即度宗之讳。而咸淳，乃其纪年。又况宋之陵寝，俱在此山。自宋咸淳，至我朝天顺，实二百馀年。其怪即此无疑矣。急治装具，回至庆元县，备以前事白之于人，众皆惊异。生感其情，不复再娶。后修炼出家，入天台山不返。</div>
<div>&nbsp;</div>
<div>○郑婉娥</div>
<div>&nbsp;</div>
<div>洪武初，吴江沈韶，年弱冠，美姿容。诗学萨天锡，字学边伯京，皆为时辈所称许。尝和天锡《过嘉兴》诗韵题《吴中怀古》。天锡诗云：</div>
<div>&nbsp;</div>
<div>“七泽三江通甫里，杨柳芙蓉映湖水。阊门过去是盘门，半卷珠帘画楼里。</div>
<div>&nbsp;</div>
<div>蘼芜生遍鸳鸯沙，东风落尽棠梨花。馆娃香径走麋鹿，清夜鬼灯笼绛纱。</div>
<div>&nbsp;</div>
<div>三高祠下东流续，真娘墓上风吹竹。西施去后h廊倾，岁岁春深烧痕绿。”</div>
<div>&nbsp;</div>
<div>韶和云：</div>
<div>&nbsp;</div>
<div>“东南形胜繁华里，一片笙箫沸江水。小姬白苎制春衫，桂楫兰桡镜光里。</div>
<div>&nbsp;</div>
<div>舞台歌榭临鸥沙，粉墙半出樱桃花。采香蝴蝶飞不去，扑落轻盈团扇纱。</div>
<div>&nbsp;</div>
<div>美歌子夜凭谁续，柳阴吹散柯亭竹。范蠡扁舟去不回，惟有春波照人绿。”</div>
<div>&nbsp;</div>
<div>他诗皆类此。然以家富不欲仕，人知其然，复利其贿，或欲举为孝廉，或欲保为生员，旁午纷纭，殊无宁日。韶虽不吝于财，实厌其挠，乃谋于妻兄张氏，欲远游以避之。</div>
<div>&nbsp;</div>
<div>乃拉中表陈生梁生，乘峨轲，载重资，遨游襄汉。次九江府，爱匡庐之秀，览彭蠡之清，留连郡郭，吊古寻幽。众稍讥之，韶不恤也。因叹曰：“吾侪幸家富年少，粗知文墨，兹行盍避人尔，岂能效王戎辈执牙筹屑屑计刀锥之利哉。”游益数。</div>
<div>&nbsp;</div>
<div>偶秋雨新霁，水天一色。韶偕梁陈二生，同访琵琶亭，吟白司马《芦花》《枫叶》之篇，想京城女银瓶铁骑之韵，引睇四望，徘徊久之。于时月明风细，人静夜深，方取酒共酌。闻月下仿佛有歌声，乍远乍近，或高或低，三人相顾错愕。梁生戏曰：“得非商妇解事乎。”韶曰：“尔时乐天尚须‘千叫万唤’，今日岂得容易呈身哉。”陈生曰：“老大蛾眉，琵琶哀怨，纵使尊前轻拢慢捻，适足以增天涯沦落之感，岂能醉而成欢耶。”韶曰：“且静听之。”良久而寂。酒罢回船，竟莫知其何故。</div>
<div>&nbsp;</div>
<div>独韶迭宕，好事多情。翌日，往究其实。踌蹰之间，了无所见。兴阑体倦，方欲言还。忽奇香馥郁，缥缈而来。韶异之，延伫以候。茶顷，一丽人宫妆艳饰，貌类天仙，二小姬前导，一持黄金吊炉，一抱紫罗绣褥，冉冉登阶。意必贵家宅眷，临赏于此。隐壁后避之。小姬铺褥庭心，丽人席地而坐。顾姬曰：“何得有生人气，无乃昨夕狂客在是乎？”韶惧其搜索，趋出拜见，且谢唐突。丽人曰：“朝代不同，又无名分，何唐突之有。但诸郎夜来谈笑，以长安娼女，浮梁商妇见目，无亦太过乎？”韶仓卒莫知所对。丽人呼使同裀，辞让再四，固命之，乃就席。因问姓氏。丽人曰：“欲陈本末，惧骇君听。然吾非祸于人者，幸勿见讶。妾伪汉陈主婕妤郑婉娥也，年二十而死，殡于近亭。二侍女一名钿蝉，一名金雁，亦当时之殉葬者。”韶素有胆气，兼重风情，不以为怪也。丽人曰：“妾沉郁独居，无以适意，每于此吟弄，聊遣幽怀。讵意昨宵为诸郎所据，败兴浩歌而返。今幸对此良宵，复遇佳客，足以偿矣。”使钿蝉归取酒肴，饮于亭上。自歌其词，曰：“郎忆之乎？即昨日所讴之《念奴娇》也。”词曰：</div>
<div>&nbsp;</div>
<div>“离离禾黍，叹江山似旧，英雄尘土。石马铜驼荆棘里，阅遍几番寒暑。剑戟灰飞，旌旗乌散，底处寻楼艣。喑呜叱咤，只今犹说西楚。　憔悴玉帐虞兮，灯前掩面，泪交飞红雨。凤辇羊车行不返，九曲愁肠漫苦。梅瓣凝妆，杨花翻曲，回首成终古。翠螺青黛，绛仙慵画眉妩。”</div>
<div>&nbsp;</div>
<div>歌竟，劝韶尽饮。数杯后，韶豪态逸发，议论风生，与丽人谈元末群雄起灭事，历历如目睹。且询陈主行事之详，丽人凄然，泣数行下。泣已，收泪曰：“且谈风月，不必深言，徒令人怀抱作恶耳。”因口占一诗曰：</div>
<div>&nbsp;</div>
<div>“凤舰龙舟事已空，银屏<a href="http://www.mingqingxiaoshuo.com/shitairenqing/jinwumeng/" target="_blank" class="infotextkey">金屋梦</a>魂中。黄芦晚日空残垒，碧草寒烟锁故宫。</div>
<div>&nbsp;</div>
<div>隧道鱼灯油欲尽，妆台鸾镜匣长封。凭君莫话兴亡事，泪湿胭脂损旧容。”</div>
<div>&nbsp;</div>
<div>诵毕索和。韶即依韵赓而酬之，曰：</div>
<div>&nbsp;</div>
<div>“结绮临春万户空，几番挥泪夕阳中。唐环不见新留袜，汉燕犹馀旧守宫。</div>
<div>&nbsp;</div>
<div>别苑秋声黄叶坠，寝园春尽碧苔封。自惭不是牛僧孺，也向云阶拜玉容。”</div>
<div>&nbsp;</div>
<div>丽人唶唶曰：“可谓知音。”于是促席畅饮，共宿于庭，相与媾欢，一如人世。少焉，天上乌啼，城头鼓歇，两人扶携而起。曰：“今夕当归舍中，谋为久计，不宜风眠露宿，贻俗子辈咄笑。”韶颔之，亟返逆旅，则陈梁二生紧候开舟。乃绐曰：“昨得家书，促回甚急，必有他故，不得同行矣。”二生信之，执手而别。韶是晚再去，金雁已先在矣，遂导过亭北竹阴中半里馀，见朱门素壁，灯烛交辉，才及重堂，丽人迎笑，出紫玉杯饮韶曰：“此吾主所御，今以劝郎，意亦不薄矣。”宿留月馀，不啻胶漆。</div>
<div>&nbsp;</div>
<div>一夕，丽人语韶曰：“妾死时，伪汉方盛，主宠复深，故玉匣珠襦，殡送极一时之富贵，幽宫神道，坟茔备一品之威仪。是故五体依然，三魂不昧。向者卢君爱女南极夫人，偶此嬉游，授妾以太阴炼形之术。为之既久，不异生人。夜出昼藏，逍遥自在。君宜就市求青羊乳半杯，勤勤滴妾目中，乳尽眼开，百日可起。”韶如言，求乳，以滴其两眦。屈指三旬，欻然能步。或同携素手，游衍隧中；或并倚香肩，笑歌亭上。韶迷恋情深，乡闾念浅。春来秋去。四载于兹。</div>
<div>&nbsp;</div>
<div>是年冬初，丽人无故忽潸然泪下，悲不自胜。怪而问之，初则隐忍弗言，继则举声大恸。韶慰解万方，乃一启齿，曰：“与郎冥契，尽在来朝。故不觉悲伤至此耳。”韶闻言，凄惶感悟，欲自缢于隧间。丽人不可，曰：“郎阳寿未终，妾阴质未化。倘沉溺世缘，致君非命，冥司必加重谴。兼之定数，举莫能逃。纵曰舍生，亦为徒死。”韶乃止。金雁钿蝉辈，亦依依不忍舍，咸设饮食，与韶送程。既晓，丽人奉赤金条脱一双，明珠步摇一对，付生曰：“表诚寓意，睹物思人，再会无期，愿郎珍重。”亲送至大门之外，掩袂障面而还。韶犹悲不自已，残泪盈眸。顾盼之间，失其所在。</div>
<div>&nbsp;</div>
<div>乃重寻原店，收拾归家。数月，梁生至自襄阳，陈生客死房县。方咎韶负约，韶密以告，弗信也。出条脱步摇示之，乃惊曰：“此非尘土间物，奇宝也。诚子之遇仙矣。”知此事者，惟梁生一人，故生有《琵琶佳遇》诗，并附于此。诗云：</div>
<div>&nbsp;</div>
<div>“忆昔少年日，加冠礼初成。春衣紫罗带，白马红繁缨。吴中自昔称繁华，回环十里皆荷花。窥红间绿谢游冶，与余共泛星河槎。星槎留连盆浦边，空亭醉访琵琶弦。银篦击节不堪问，锦袜生尘殊可怜。庐山月下犹未去，娉婷玉貌湖边遇。追随钿雁双娇娆，直入金屏最深处。春风东来绽牡丹，洞庭香雾l淑兰。含情惯作云雨梦，鸳枕生愁清夜阑。前朝佳丽夸环燕，图出千人万人羡。太真颜色赵姬肤，绣帐悬灯几回见。情缘忽断两分飞，归来如梦还如痴。缥囊留得万金赠，凄凉忍看徒伤悲。徒伤悲，难再得。当初若悟有分离，此生何用逢倾国。”</div>
<div>&nbsp;</div>
<div>韶从此不复再娶，投礼道士周玄初为师，授五雷斩勘之法，往来两浙间，驱邪治病，祷雨祈晴，多有应验，后失所在。近有人于终南及嵩山诸处见之，疑其得道云。</div>
<div>&nbsp;</div>
<div>伪吴张士诚，其故宫今苏郡王府基是也。城破时，士诚驱后宫美人，登齐云楼，纵火焚之。百馀年内，经此地者，往往见楼阁参差，美人成队，笑咏其中，多有被其迷惑者。令久已寂然。而风雨之夜，人犹畏之。</div>
<div>&nbsp;</div>
<div>○越王女</div>
<div>&nbsp;</div>
<div>汉时，王朗为会稽太守，子肃随之郡，住东斋。中夜有女子从地出，称越王女，与肃狎，别，赠墨一丸。肃方欲注《周易》，因此便觉才思开悟。见《稗史》。</div>
<div>&nbsp;</div>
<div>○李阳冰女</div>
<div>&nbsp;</div>
<div>唐李阳冰知缙云日，有女英华，女死，遂葬县后山中。地灵，至宋能为祟，与邑人陈生为夫妇，引之游鼎湖，唱和之诗号《英华集》。人欲害之者辄得祸。后一知县掘其墓，得尸如生，焚之而绝。</div>
<div>&nbsp;</div>
<div>○薛涛</div>
<div>&nbsp;</div>
<div>五羊田洙，字孟沂。洪武十七年甲子四月，随父百禄赴蜀成都教官。洙清雅有标致，书画琴棋，靡所不晓。诸生日与嬉游，爱之过于同气。凡远近名山胜景，吟赏殆遍。尝曰：“吾平生懒事声利，但得好处，常登临足矣。”明年秋，百禄将遣回，洙母不忍舍，乃曰：“儿来未久，奈何便去？且官清毡冷，路费艰难，公宜三思。”百禄乃谋于诸生之亲厚者，使开馆于民间。一则自可读书进学，一则藉俸金为归计。诸生深幸洙留，遂荐于负郭大姓张氏。次岁丙寅，正月十八日，设帐庠序，朋好群送以往。张大喜，开宴，待为上宾。且媚百禄曰：“令嗣晚间免回，可令就宿舍下。”百禄许之。</div>
<div>&nbsp;</div>
<div>至三月花晨，洙鲜衣归省。偶经一所，境甚幽偏，山下皆桃树，花方盛开。洙爱之，伫立徘徊。忽见一美人延伫花下，洙不敢顾而去。后复经从，美人必在门首。一日洙过，偶遗所得俸金，美人命婢拾以还洙。洙感激，明日诣谢。至门，丫环入报曰：“前遗金郎来矣。”请入内厅，美人出相见，笑问曰：“君非张运使宅西宾乎？”洙曰：“然。”且谢还金事。美人曰：“张氏，一家亲戚。彼西宾，即我西宾。奚谢为？”洙起揖曰：“敢问夫人名阀为谁？与敝东何亲？”美人曰：“夫为平姓，成都故族也。妾文孝坊薛氏女，嫁平幼子康，不幸早卒。妾独孀居。”坐久，茶至再，洙辞出。美人留之曰：“今夕且宿寒舍，若盛东知君在此，而妾不能为一款曲，惶愧殊甚。”即陈酒馔，设二席，与洙耦坐。坐中劝醉极至，语杂谐谑。洙以其张氏姻娅，不敢少纵。美人曰：“闻君倜傥俊才，雅能赋咏，何至作儒生酸乎！妾虽不敏，亦颇解吟事。今既遇赏音，高山流水，何惜一奏。”因尽出其家所藏唐贤遗墨示洙，其中元稹，杜牧，高骈诗词手翰犹多，皆真迹，炳然如新。洙玩之，不忍释手。美人麾婢撤去旧俎，再出佳肴，中多异味，不能识。取玻璃杯酌洙，洙口占一诗云：</div>
<div>&nbsp;</div>
<div>“路入桃源小洞天，乱红飞处遇婵娟。襄王误作高唐梦，不是阳台云雨仙。”</div>
<div>&nbsp;</div>
<div>美人曰：“佳则佳矣，然短章寂寥，不足以尽兴。用《落花》为题，共联一首，何如？”洙曰：“谨如教。”美人首唱，曰：</div>
<div>&nbsp;</div>
<div>“韶艳应难挽，芳华信易凋。薛</div>
<div>&nbsp;</div>
<div>缀阶红尚媚，田</div>
<div>&nbsp;</div>
<div>委地白仍娇。薛</div>
<div>&nbsp;</div>
<div>坠速如辞树，田</div>
<div>&nbsp;</div>
<div>飞迟似恋条。薛</div>
<div>&nbsp;</div>
<div>藓铺新蹙绣，田</div>
<div>&nbsp;</div>
<div>草叠巧裁绡。薛</div>
<div>&nbsp;</div>
<div>丽质愁先殒，田</div>
<div>&nbsp;</div>
<div>香魂痛莫招。薛</div>
<div>&nbsp;</div>
<div>燕衔归故里，田</div>
<div>&nbsp;</div>
<div>蝶逐过危桥。薛</div>
<div>&nbsp;</div>
<div>粘帙将晞露，田</div>
<div>&nbsp;</div>
<div>冲帘已起飚。薛</div>
<div>&nbsp;</div>
<div>遇晴犹有态，田</div>
<div>&nbsp;</div>
<div>经雨倍无聊。薛</div>
<div>&nbsp;</div>
<div>蜂趁低兼絮，田</div>
<div>&nbsp;</div>
<div>鱼吞细杂薸。薛</div>
<div>&nbsp;</div>
<div>轻盈珠履践，田</div>
<div>&nbsp;</div>
<div>零乱翠钿飘。薛</div>
<div>&nbsp;</div>
<div>鸟过生愁触，田</div>
<div>&nbsp;</div>
<div>儿嬉最怕摇。薛</div>
<div>&nbsp;</div>
<div>褪英浮雨涧，田</div>
<div>&nbsp;</div>
<div>残蕊漾风潮。薛</div>
<div>&nbsp;</div>
<div>积径教童扫，田</div>
<div>&nbsp;</div>
<div>沿流倩水漂。薛</div>
<div>&nbsp;</div>
<div>媚人沾锦瑟，田</div>
<div>&nbsp;</div>
<div>瀹茗入诗瓢。薛</div>
<div>&nbsp;</div>
<div>玉貌楼前堕，田</div>
<div>&nbsp;</div>
<div>冰容梦里消。薛</div>
<div>&nbsp;</div>
<div>芳茵曾藉坐，田</div>
<div>&nbsp;</div>
<div>长路或迎辘。薛</div>
<div>&nbsp;</div>
<div>罗扇姬盛瓣，田</div>
<div>&nbsp;</div>
<div>筠篱仆护苗。薛</div>
<div>&nbsp;</div>
<div>折来随手尽，田</div>
<div>&nbsp;</div>
<div>带处近鬟焦。薛</div>
<div>&nbsp;</div>
<div>泥涴犹凄惨，田</div>
<div>&nbsp;</div>
<div>瓶空更寂寥。薛</div>
<div>&nbsp;</div>
<div>叶浓阴自厚，田</div>
<div>&nbsp;</div>
<div>蒂密子偏饶。薛</div>
<div>&nbsp;</div>
<div>岂必分茵席，田</div>
<div>&nbsp;</div>
<div>宁思上砑硝。薛</div>
<div>&nbsp;</div>
<div>香馀何吝窃，田</div>
<div>&nbsp;</div>
<div>珮解不烦邀。薛</div>
<div>&nbsp;</div>
<div>冶态宜宫额，田</div>
<div>&nbsp;</div>
<div>痴情如舞腰。薛</div>
<div>&nbsp;</div>
<div>妆台休浪拂，田</div>
<div>&nbsp;</div>
<div>留伴可怜宵。”</div>
<div>&nbsp;</div>
<div>联成，美人出小笺写之。写讫，夜已二鼓。延入寝室，自荐枕席。鱼水欢谐，极其缱绻。枕边切切叮咛洙曰：“慎勿轻言。若贤东知之，彼此名节丧尽矣！”次日，以卧狮玉镇子一枚赠洙，送至门外。曰：“无事宜来，勿效薄幸也。”洙回，与馆东曰：“老母相念之深，必令归家宿歇，不敢留此。”馆东信之，洙由是常宿美人所。逾一年，人无知者。惟赏花玩月，举杯弄琴，曲尽人间之乐。</div>
<div>&nbsp;</div>
<div>一夕，与洙论诗曰：“唐人喜作回文，近时罕见。”洙曰：“惟唐人柔情幽思，谈笑作之。若予荒钝，无复措辞。”美人笑曰：“请试命题，以求教益。”洙遽曰：“四时词也。”美人即赋诗曰：</div>
<div>&nbsp;</div>
<div>“花朵几枝柔旁砌，柳丝千缕细摇风。霞明半岭西斜日，月上孤村一树松。”</div>
<div>&nbsp;</div>
<div>“凉回翠辇冰人冷，幽沁清泉夏井寒。香篆袅风青缕缕，纸窗明月白团团。”</div>
<div>&nbsp;</div>
<div>“芦雪覆汀秋水白，柳风凋谢晚山苍。孤灯客梦惊空馆，独雁征书寄远乡。”</div>
<div>&nbsp;</div>
<div>“天冻雨寒朝闭户，雪飞风冷夜关城。鲜红炭火围炉暖，浅碧茶瓯注茗清。”</div>
<div>&nbsp;</div>
<div>洙听罢，叹其妙敏。将濡毫属和，美人曰：“正所谓木桃，琼瑶，敢望报乎。”洙答曰：“真乃是白雪阳春，难为和耳。”亦赓四韵曰：</div>
<div>&nbsp;</div>
<div>“芳树吐花红过雨，入帘飞翠白惊风。黄添晚色青舒柳，粉落脂香雪覆松。”</div>
<div>&nbsp;</div>
<div>“瓜浮瓮水凉消暑，藕浸盘冰翠嚼寒。斜石近阶穿笋密，小池舒叶出荷团。”</div>
<div>&nbsp;</div>
<div>“残日绚红霜叶赤，薄烟笼树晚林苍。鸾书寄恨羞封泪，蝶梦惊愁怕念乡。”</div>
<div>&nbsp;</div>
<div>“风卷云篷寒罢钓，月辉霜柝冷敲城。浓香酒满霞杯满，淡影梅横纸帐清。”</div>
<div>&nbsp;</div>
<div>美人且读且笑，曰：“绝妙好词。但两韵俱和，则善矣。”洙曰：“君子不欲多上人，且输一筹耳。”洙因曰：“蜀中山水奇胜，自昔以来，多产佳丽。若昭君，文君，薛涛辈，以夫人方之，殆亦有优劣乎？”美人曰：“昭君远嫁胡沙，卓氏当垆可耻，貌美命薄，俱受苦辛。使子遇薛涛，亦不啻如今日也。由是言之，固为优矣。”洙曰：“涛，妓女，何敢上拟夫人？但其容貌亦可谓难得者。余尝读秦再思《纪异录》云：高千里镇蜀，尝开宴，改一字令曰：‘口，有似没量斗。’涛曰：‘川，有似三条椽。’高曰：‘奈何一条曲？’涛曰：‘相公尚使没量斗，穷酒佐。三条椽有一条曲，又何足怪？’妇人敏捷，诚未易比。”美人曰：“子知其然，而不知其所以然。此特戏笑之语尔。若其‘水国蒹葭夜有霜，月寒山色共苍苍。谁云万里自今夕，离梦杳如关塞长’之作，可以伯仲杜牧。而又善制小笺，至今蜀人号‘薛涛笺’。而子以妓女薄之，非知涛者也。”后洙馈以北珠耳珰一副，美人谢曰：“谨当佩服，永以为好。”</div>
<div>&nbsp;</div>
<div>久之，洙以母病，遂辍讲，归侍汤药。如此三月馀，方愈。美人讶其久不来，恐有他遇，乃作《折齿曲》怨之。会洙母疾愈，复入斋。是夕，即造美人所。美人迎谓曰：“何别久也？”洙以实告，美人曰：“三月不违人，今违人三月矣。”洙戏之曰：“三月不知肉味，知肉味在今夕矣。”谈谑间，出前曲示洙。曲曰：</div>
<div>&nbsp;</div>
<div>“黑铃铸剑难为锋，碧芰制衣宁御风。饮漆阿胶忽纷解，清尘浊水何由逢。</div>
<div>&nbsp;</div>
<div>请看绿草南园蝶，并宿花房花亦悦。鸳鸯头白不相离，那学秋胡便长别。</div>
<div>&nbsp;</div>
<div>东邻美女红玉梭，雪缕凤机成素罗。雨意云情昔轻许，纵然折齿将如何。</div>
<div>&nbsp;</div>
<div>深深永巷闲风月，锦帐兰缸泪如血。血点年深久尚红，至今洒在同心结。”</div>
<div>&nbsp;</div>
<div>洙爱其才色，眷恋愈深。美人亦重洙文采，倾竭不吝。谓洙曰：“向时联句，未尽高情。今夕当轻弹漫舞，浅酌微吟，再成一首，庶见吾二人劲敌也。”乃以睡鸭炉香，红虬脯荐酒，钩帘望月，并坐前楹。洙曰：“昔韩昌黎与孟郊有《城南联句》《斗鸡》《石鼎》《秋雨》等作，宏词险韵，脍炙人口。今兹之赋，宜命作《月夜联句》，以五十韵为率。夫人然之否乎？”美人曰：“吾意也。”洙乃请美人先赋。曰：</div>
<div>&nbsp;</div>
<div>“庭月如铺练，薛</div>
<div>&nbsp;</div>
<div>池星似撒棋。田</div>
<div>&nbsp;</div>
<div>天空河影澹，薛</div>
<div>&nbsp;</div>
<div>时换斗梢移。田</div>
<div>&nbsp;</div>
<div>梨枣低垂树，薛</div>
<div>&nbsp;</div>
<div>藤萝密护篱。田</div>
<div>&nbsp;</div>
<div>草纷萤火乱，薛</div>
<div>&nbsp;</div>
<div>干偃鸟巢欹。田</div>
<div>&nbsp;</div>
<div>怪石形疑魅，薛</div>
<div>&nbsp;</div>
<div>芳花色胜姬。田</div>
<div>&nbsp;</div>
<div>髹盆凉沁水，薛</div>
<div>&nbsp;</div>
<div>纨扇净摇颸。田</div>
<div>&nbsp;</div>
<div>双陆收骰局，薛</div>
<div>&nbsp;</div>
<div>琵琶上练丝。田</div>
<div>&nbsp;</div>
<div>砌蛩声远近，薛</div>
<div>&nbsp;</div>
<div>檐马响参差。田</div>
<div>&nbsp;</div>
<div>银作弹筝甲，薛</div>
<div>&nbsp;</div>
<div>鼍为冒鼓皮。田</div>
<div>&nbsp;</div>
<div>秋筠斜织箪，薛</div>
<div>&nbsp;</div>
<div>暑葛薄裁絺。田</div>
<div>&nbsp;</div>
<div>宿雁栖还起，薛</div>
<div>&nbsp;</div>
<div>飞禽下复疑。田</div>
<div>&nbsp;</div>
<div>地幽尘阒静，薛</div>
<div>&nbsp;</div>
<div>城远漏逶迤。田</div>
<div>&nbsp;</div>
<div>窈窕来红拂，薛</div>
<div>&nbsp;</div>
<div>雍容识紫芝。田</div>
<div>&nbsp;</div>
<div>缘深天作合，薛</div>
<div>&nbsp;</div>
<div>誓重鬼难欺。田</div>
<div>&nbsp;</div>
<div>幸矣逢良夕，薛</div>
<div>&nbsp;</div>
<div>艰哉遇少时。田</div>
<div>&nbsp;</div>
<div>殷勤酬契阔，薛</div>
<div>&nbsp;</div>
<div>倾倒极淋漓。田</div>
<div>&nbsp;</div>
<div>莲实瑶琴轸，薛</div>
<div>&nbsp;</div>
<div>荷筒碧酒卮。田</div>
<div>&nbsp;</div>
<div>鲙呼能婢斫，薛</div>
<div>&nbsp;</div>
<div>瓶唤小鬟持。田</div>
<div>&nbsp;</div>
<div>壳破开螃蟹，薛</div>
<div>&nbsp;</div>
<div>唇腥啖蛤蜊。田</div>
<div>&nbsp;</div>
<div>菱烦纤手剥，薛</div>
<div>&nbsp;</div>
<div>肉拔利刀批。田</div>
<div>&nbsp;</div>
<div>令急觥行速，薛</div>
<div>&nbsp;</div>
<div>讴清曲度迟。田</div>
<div>&nbsp;</div>
<div>劝酹兼尔汝，薛</div>
<div>&nbsp;</div>
<div>讲论杂乎而。田</div>
<div>&nbsp;</div>
<div>冷脆尝瓜果，薛</div>
<div>&nbsp;</div>
<div>咸酸啜醢醯。田</div>
<div>&nbsp;</div>
<div>艳杯浮琥珀，薛</div>
<div>&nbsp;</div>
<div>异器捧玻璃。田</div>
<div>&nbsp;</div>
<div>熊掌停犀箸，薛</div>
<div>&nbsp;</div>
<div>酥汤进蜜脾。田</div>
<div>&nbsp;</div>
<div>渴来思茗好，薛</div>
<div>&nbsp;</div>
<div>酣后忆冰宜。田</div>
<div>&nbsp;</div>
<div>妙句联将就，薛</div>
<div>&nbsp;</div>
<div>狂心生已驰。田</div>
<div>&nbsp;</div>
<div>歌筵浑可罢，薛</div>
<div>&nbsp;</div>
<div>卧具早教施。田</div>
<div>&nbsp;</div>
<div>不用寻桃叶，薛</div>
<div>&nbsp;</div>
<div>那须听竹枝。田</div>
<div>&nbsp;</div>
<div>媚人莺语滑，薛</div>
<div>&nbsp;</div>
<div>恼醉蝶情痴。田</div>
<div>&nbsp;</div>
<div>咳处珠旋唾，薛</div>
<div>&nbsp;</div>
<div>颦时黛蹙眉。田</div>
<div>&nbsp;</div>
<div>钗横金溜髻，薛</div>
<div>&nbsp;</div>
<div>钏冷粟生肌。田</div>
<div>&nbsp;</div>
<div>小小真能谑，薛</div>
<div>&nbsp;</div>
<div>盼盼最解诗。田</div>
<div>&nbsp;</div>
<div>风流云雨梦，薛</div>
<div>&nbsp;</div>
<div>宛转艳阳词。田</div>
<div>&nbsp;</div>
<div>步缓腰肢袅，薛</div>
<div>&nbsp;</div>
<div>鬟低耳语私。田</div>
<div>&nbsp;</div>
<div>夜香防窃听，薛</div>
<div>&nbsp;</div>
<div>午浴避潜窥。田</div>
<div>&nbsp;</div>
<div>绣履含羞脱，薛</div>
<div>&nbsp;</div>
<div>银灯带笑吹。田</div>
<div>&nbsp;</div>
<div>素罗床畔解，薛</div>
<div>&nbsp;</div>
<div>粉汗枕前滋。田</div>
<div>&nbsp;</div>
<div>暖玉绡笼笋，薛</div>
<div>&nbsp;</div>
<div>春葱指露锥。田</div>
<div>&nbsp;</div>
<div>云偏松绿发，薛</div>
<div>&nbsp;</div>
<div>浪飐动青帏。田</div>
<div>&nbsp;</div>
<div>狎态堪归画，薛</div>
<div>&nbsp;</div>
<div>娇颜可疗饥。田</div>
<div>&nbsp;</div>
<div>袜尘新舞涴，薛</div>
<div>&nbsp;</div>
<div>鬓腻宿油脂。田</div>
<div>&nbsp;</div>
<div>荀鹤高文誉，薛</div>
<div>&nbsp;</div>
<div>崔莺艳世姿。田</div>
<div>&nbsp;</div>
<div>未夸连蒂好，薛</div>
<div>&nbsp;</div>
<div>只羡并头奇。田</div>
<div>&nbsp;</div>
<div>何处空题叶，薛</div>
<div>&nbsp;</div>
<div>谁家谩结褵。田</div>
<div>&nbsp;</div>
<div>漆胶当自固，薛</div>
<div>&nbsp;</div>
<div>衽席只余知。田</div>
<div>&nbsp;</div>
<div>慎勿萌嫌隙，薛</div>
<div>&nbsp;</div>
<div>毋令惜别离。田</div>
<div>&nbsp;</div>
<div>芝兰同臭味，薛</div>
<div>&nbsp;</div>
<div>松柏共襟期。田</div>
<div>&nbsp;</div>
<div>永奉闺房乐，薛</div>
<div>&nbsp;</div>
<div>长培楮墨嬉。田</div>
<div>&nbsp;</div>
<div>泰山如作砺，薛</div>
<div>&nbsp;</div>
<div>此志莫教亏。田”</div>
<div>&nbsp;</div>
<div>他日，洙馆东偶过泮宫，因劝百禄曰：“令嗣每日一归，不胜匍匐。俾之仍宿寒舍，岂不便益？”百禄曰：“促开馆之后，一向只寓公家。前者因其母病，暂辍一季耳。后并不曾回，何言之谬也。”张大骇，不敢尽其辞而出。是晚，洙亦告归，张潜使人视其所往，及途半，不复见矣。走报，张急遣人入城问百禄，无有也。意其少年放逸，必宿花柳。然思此处又无妓馆，大以为怪。明旦，洙来，张问曰：“昨宵宿于何处？”曰：“家间耳。”张曰：“非也，某已令人踪迹先生，莫测所诣，家中亦不见。”洙诳曰：“因过一朋友处，谈话良久，抵家暮矣。”张知其诈，呼追洙仆，使面证之。洙叱曰：“汝到吾家，随即出城，比吾归，汝已去矣。何得妄言？”仆曰：“我昨夜宿先生家，今日早饭罢方回。老广文亦甚惊讶，要自来相寻。”洙窘甚，颜色陡变。张曰：“先生如有私眷，当以实告。勿隐也。”洙弗能讳，乃具道本末。且愧谢曰：“此令亲见留，非贱子辄敢无礼。”张曰：“吾家何尝有亲戚在此？况诸房姊妹亦无平姓者。必祟也。今当自爱，不宜复往。”洙唯唯而已。私诣美人道此意，比至，美人已知。曰：“郎无怨，盖冥数尽于此也。”与洙宿，且叙欢情，戒晓，美人谓洙曰：“从此一别，后会难期，无以将意。”乃出墨玉笔管一枝为贶，云：“此旧物也，郎慎藏之。”遂饮泣而别。张料洙是夕必复去，觇之，果不在馆。因入谓其妻曰：“西宾此事，不可不使其父母知之。”乃以洙所为，备告百禄。百禄大怒，呼归，杖之。洙遂吐实，且出所得玉镇纸玉笔管及联句诸诗，百禄取视，管上刻“渤海高氏文房清玩”。乃谓张曰：“物既珍奇，诗又俊逸，必非寻常作也。”呼洙同往穷之。将近，遥指曰：“在此。”至则漫非前景。屋宇俱无，但水碧山青，桃林依旧。张谓百禄曰：“是矣。此地相传唐妓薛涛所葬。后人因郑谷《蜀中诗》有‘小桃花绕薛涛坟’之句，遂树桃百株，为春时游赏之所。贤郎佳遇，必涛也。且所谓‘平幼子康’者，乃‘平康巷’也。‘文孝坊’者，城中亦无此额。而‘文’与‘孝’合，为‘教’字，谓‘教坊’，唐妓女所居。涛为蜀乐妓，故居教坊也。况管上字刻‘高氏清玩’，则唐西川节度使高骈千里所赠。当骈镇蜀，涛于诸妓中最蒙宠侍。笔与镇纸，皆骈所赐。其为涛之灵无疑。而物出于骈者，审矣。”百禄甚以为然。然恐其终为所惑，急遣还广中。宝藏数物，常以示人。后二年，洙亦入学为生员，中洪武甲戌进士，授山东曹县知县，竟亦无他焉。</div>
<div>&nbsp;</div>
<div>按：薛涛，字洪度。本长安良家女。父郧，因官寓蜀而卒，母养涛及笄，以诗闻。侨止百花潭，涛八九岁，知声律。其父一日坐亭中，指井梧示之曰：“庭际一梧桐，耸于入云中。”令涛续之。应声曰：“枝迎南北鸟，叶送往来风。”父愀然。及韦皋镇蜀，召令侍酒赋诗，因入乐籍。与元微之最善，事高千里良久。涛殁时，年七十馀矣，岂为鬼而反稚耶？进士杨蕴中得罪，下成都府狱，夜梦一妇人，虽形貌不扬，而言词甚秀。曰：“吾薛涛也，顷幽死此室。”乃赠蕴中诗曰：</div>
<div>&nbsp;</div>
<div>“玉漏深长灯耿耿，东墙西墙时见影。月明窗外子规啼，忍使孤魂愁夜永。”</div>
<div>&nbsp;</div>
<div>涛老年佞佛，不闻有幽死事。此不可解。</div>
<div>&nbsp;</div>
<div>○刘府君妻</div>
<div>&nbsp;</div>
<div>长白山西有夫人墓。魏孝昭之世，搜扬天下才俊，清河崔罗什，弱冠有令望，被征诣州，道径于此。急见朱门粉壁，楼台相望。俄有一青衣出，语什曰：“女郎愿见崔郎。”什怳然下马，入两重门，内有青衣通问引前，什曰：“行李之中，忽蒙厚命，素既不叙，无宜深入。”青衣曰：“女郎乃平陵刘府君之妻，侍中吴质之女。府君先行，故欲相见。”什遂前，入就床坐。其女在户东立，与什叙温凉。室内二婢秉烛，女呼一婢，令以玉夹膝置什前。什素有才藻，颇善讽咏，虽疑其非人，亦惬心好也。女曰：“比见崔郎息驾庭树，喜君吟啸，故求一叙玉颜。”什遂问曰：“魏帝与尊公书，称尊公为元城令，然否也？”女曰：“家君元城之日，妾生之岁。”什仍与论汉魏时事，悉与《魏史》符合，言多不能备载。什曰：“贵夫刘氏，愿告其名。”女曰：“狂夫刘孔才之第二子，名瑶，字仲璋，比有罪被摄，乃去不返。”什下床辞出。女曰：“从此十年，当更相奉。”什遂以玳瑁留之，女以指上玉环赠什。什上马，行数十步，回顾，乃见一大冢。</div>
<div>&nbsp;</div>
<div>什留历下，以为不祥，遂请僧为斋，以环布施。大统末，什为王事所牵，筑河堤于桓家冢，遂于幕下语私事于济南奚叔布，因下泣曰：“今岁乃是十年，如何也作罢。”什在园中食杏，唯云：“报女郎信。”俄即去，食一杏未尽而卒。什时为郡功曹，为州里推重，及死，莫不伤叹。</div>
<div>&nbsp;</div>
<div>○吕使君娘子</div>
<div>&nbsp;</div>
<div>淳熙初，殿前司牧马于吴郡平望，归，途次临平。众已止宿。后军副将贺忠与四卒独在后三里，至蒋湾。迷失道，询于田父。曰：“可从左边大路行。”方及半里，遇柏林中一大第，系马数匹，皆驵骏可爱。问阍者曰：“此谁居之？”曰：“前邕州吕使君，今已亡，但娘子守寡。”又问：“马欲卖乎？”曰：“正访主分付。”于是微赂之，使入报。良久，娘子者出，淡装素裳，脩脩然有林下风致，年将四十，侍妾十数人，延坐瀹茗。扣所欲，以马对。笑曰：“细事也。”俄而置酒张筵，歌舞杂奏。既罢，邀入房，将与寝昵。贺自以武夫村野，非当与丽人偶，固辞。娘子叹曰：“吾嫠居十年，又无子弟，只得群婢苟活。今夕不期而会，岂非天乎！宜勿以为虑。”遂留馆。凡三夕始别，赆以百花骢及白金百两，四卒各沾万钱之贶。又云：“家姊在净慈寺西畔住，倩寄一书。”握手眷眷而退。</div>
<div>&nbsp;</div>
<div>贺还日，违军期，且获罪，窘怖无计，奉马献之主帅，托以暴得疾，故迟归。帅见马，喜而不问，乃升为正将。越数日，持书至湖上，果于净慈西松径中，至姊宅，相见如姻亲，仍约明日再集。亦留与乱。金珠币帛，捆载以归。自是每三四日一往，贺妻以获财之故，一切弗问。</div>
<div>&nbsp;</div>
<div>尝往欢洽，迨暮，外报：“吕令人来。”姊失色，然无以拒。既至，三人共坐。令人者，招贺入小阁，峻责之。贺拜而谢过，哀恳再三，乃释。经半岁，贺妻亡，窀穸之费，皆出于吕氏。乃凭媒妁纳币娶为妻室。逾三年，贺亦亡。先有三子，一居廛市，二从军。令人诣府投牒，分橐装遗之而乞身于姊家同处。明年，寒食，贺子上父冢，因访姊家。姊云：“妹已归临平矣。”又明年，复诣其处，宅舍俱不知所在，唯松林内有两古坟。贺子悲异，瞻敬而去。</div>
<div>&nbsp;</div>
<div>○钱履道</div>
<div>&nbsp;</div>
<div>钱履道，字嘉贞，京兆咸阳人。北虏皇统中，游学商；虢。过鄠县，贪程不止，独一仆相随。天曛黑，不复辨路，信马行到一大宅，扣门，将托宿。遇小妾从内出，惊语之曰：“此地近多狼虎，岂宜夜涉？”钱曰：“适不意迷途，敢求栖寓一席之地，但不知为何大官宅第？”妾曰：“是河中府尹张相公之居。相公薨，唯夫人在，须禀命乃可。”遂入白之。少顷，延客相见。高堂峻屋，明烛盈前，已罗列杯盘。夫人容色端妍，冠服华盛，便与同宴。侍儿歌舞之妙，目所未睹。钱自谓奇遇，若游清都，情思荡摇，莫知身世之所在，拱手敬坐，不轻交一谈。诸人以为野赣，相视笑侮。罢席就枕。俄而烛至，夫人者复来，众拥之登床。钱趋下辞避，强之再三，于是共寝。明日，留之饭。钱本漂泊旅人，既称惬怀抱，累日不言去。一夕，正欢饮间，闻户外传呼声，忽报云：“相公且至。”夫人遽起，诸妾奔忙而散。钱窜伏暗室，不敢喘息，因假寐。久之，狐嗥鸦噪，东方既明，人屋俱亡，但卧于疏丛古冢耳。狼狈而出，逢耕夫，始得官道。衣上馀香芬馥，经月乃歇。</div>
<div>&nbsp;</div>
<div>○玉姨女甥</div>
<div>&nbsp;</div>
<div>博陵崔书生，住长安永乐里。先有旧业在渭南。贞元中，尝因清明节归渭南，行至昭应北墟垅之间，日已晚，歇马于古道。方北百馀步，见一女人靓妆华服，穿越榛莽，似失路于松柏间。崔闲步戏逼，渐近，乃以袖掩面，而足趾跌蹶，屡欲扑地。崔使小童逼而觇之，乃二八绝代之姝也。遂令小童诘之曰：“日暮何无俦侣，而凄惶于墟间耶！”默不对。又令一童将所乘马逐之，更以仆马奉送。美人回顾，意似微纳。崔潜尾其后，以观其近远。美人上马，一仆控之而前。才数百步，忽见女奴三数人，哆口坌息，踉跄而谓女郎曰：“何处求之不得。”拥马行十馀步，则长年青衣数辈。驻足以候。崔渐近，乃拜谢崔曰：“郎君愍小娘子失路，脱骖仆以济之。今日色已暮，邀郎君至庄可乎？”崔曰：“小娘子何忽独步凄惶如此？”青衣曰：“因被酒兴酣，致此。”取北行一二里，复到一树林，空屋甚盛，桃李甚芳，又有青衣七八人，迎女郎而入。少顷，一青衣出，传主母命曰：“小外甥因避醉，逃席失路，赖遇君子，恤以马仆。不然，日暮，或值恶狼狐媚，何所不加？阖室感佩。且憩，即当奉邀。”青衣出入候问，如亲戚之密。顷之，邀崔入宅。既见，乃命具酒，酒至，从容叙言：“某王氏外甥女，丽艳精巧，人间无双，欲侍君子巾栉，何如？”崔迈逸者，因酒拜谢于坐侧。俄命外甥出，实神仙也。一住三日，宴游欢洽，无不酬畅。王氏称其姨曰“玉姨”，好与崔赌。玉爱崔口脂合子，玉婉输玉环相酬。崔输且多，先于长安买得合子六七枚，都输玉姨。崔亦赢玉指环二枚。忽一日，一家大惊曰：“有贼至。”其妻推崔生于后门出。才出，妻已不见，但身卧于一穴中。惟见莞花半落，松风晚清，黄萼紫英，草露沾衣而已。其赢玉指环，犹在衣带，却省初见美人之路而行，见童仆以锹锸发掘一墓穴，已至阑中。见铭记曰：“后周赵王女玉姨之墓。平生怜重王氏外甥，外甥先殁，后令与外甥同葬。”棺柩俨然，开榇中，各有一合，合内有玉环六七枚，崔比其赌者，略无异矣。又一合中，有口脂合子数枚，乃崔生输者也。先问仆人，但见郎君入柏林，寻觅不得，方寻掘此穴，果不误也。玉姨呼崔生奴仆为贼耳。生感之，即为掩瘗仍旧云。</div>
<div>&nbsp;</div>
<div>○长孙绍祖</div>
<div>&nbsp;</div>
<div>长孙绍祖，常行陈蔡间。日暮路侧有一人家，呼宿。房内闻弹箜篌声，窃于窗中窥之，见一少女，容态闲婉，明烛独处。绍祖微调之，女抚弦不辍，笑而歌曰：</div>
<div>&nbsp;</div>
<div>“宿昔相思者，今宵良会稀。欲持留客被，一愿拂君衣。”</div>
<div>&nbsp;</div>
<div>绍祖直前抚玩，女亦欣然曰：“何处公子，横来相干。”因与会合。又谓绍祖曰：“昨夜好梦，今果有征。”屏风衾枕，率皆华整。左右有婢，仍命馔，颇有珍羞，而悉无味，又谦曰：“卒值上客，不暇更得佳酝。”才饮数杯，女复歌曰：</div>
<div>&nbsp;</div>
<div>“星汉从复斜，风霜凄以切。自陈君不御，愁怀如百结。”</div>
<div>&nbsp;</div>
<div>因前拥绍祖，呼婢撤烛共寝，复以小婢配其苍头。将晓，女挥泪与别，赠以金缕小盒子曰：“无复后期，时可相念。”绍祖乘马出门，百馀步，顾视，乃一小坟也。怆然而去。其所赠盒子，尘埃积中，非生人所用物也。</div>
<div>&nbsp;</div>
<div>○皇尚书女</div>
<div>&nbsp;</div>
<div>商人郑绍者，丧妻后，方欲再娶。行经华阴，止于逆旅。因悦华山秀峭，乃自店南行，可数里，忽见青衣谓绍曰：“有人令传意，欲暂邀君。”绍曰：“何人也？”青衣曰：“南宅皇尚书女也。适于宅内登台望见君，遂令致意。”绍曰：“女未适人耶？何以止于此？”青衣曰：“女郎方自往求婿，故止此。”绍诣之。俄及一大宅，又有侍婢数人，出命绍入，延绍于馆舍。逡巡，有一女子出，容甚丽，年可初笄，从婢十馀，并衣锦绣。既相见，即谓绍曰：“既遂披觌，当出形迹，冀稍从容。”绍唯唯随之。复入一门，见珠箔银屏，焕烂相照。闺阁之内，块然无侣。绍乃问女：“是何皇尚书家？何得孤居如是？尊亲焉在？嘉偶为谁？虽荷宠招，幸袪疑抱。”女曰：“妾是故皇公幼女也。少丧二亲，久离城郭，故止于此。方求自适，不意良人惠然辱顾，既惬所愿，何乐如之。”女乃命绍升榻坐定，具酒肴，出妓乐，不觉向夕。女引一金罍献绍曰：“妾求佳婿已三年矣。今既遇君子，宁无自得。妾虽惭不称，敢以金罍合卺，愿求奉箕帚。可乎？”绍曰：“予一商耳，多游南北，唯利是求。岂敢与簪缨家为戚属也？然遭逢顾遇，谨以为荣，但恐异日为门下之辱。”女乃再献金罍，自弹筝以送之。绍闻曲音凄楚，感动于心，乃饮之。交献，誓为伉俪。女笑而起，时已夜久，左右侍婢以红烛前导，成礼。至曙，女复于前阁备芳醪美馔，与绍欢醉。经月馀，绍曰：“我当暂出，以缉理南北货财。”女泣曰：“鸳鸯匹对，未闻经月离也。”绍不忍。复经月馀，绍又言曰：“我商也，从江湖，涉道途，盖是常分。虽深诚见挽，若不出行，亦心有所不乐，愿勿以此为嫌。当如期而至。”女以绍言切，方许之。遂于家园张祖席以送绍。乃橐货就路。至明年春，绍复至此，但见红花翠竹，流水青山，杳无人迹。绍号恸经日而返。</div>
<div>&nbsp;</div>
<div>○赵通判女</div>
<div>&nbsp;</div>
<div>乐平明溪宁居院，为人家设水陆斋，招五十里外杉田有宁行者写文疏，馆之寝堂小室，村刹寥落，无他人伴处。时暮春末，将近黄昏，觉有妇女立窗下，意其比邻氵㸒奔，夙与僧辈私狎者奇-书-网。出视之，一女子顶鱼魫冠，语音侬娇，仪貌不似田家人，相视喜笑曰：“我只在下面百步内住，寻常每到此，一寺上下，无不稔熟者。”宁居乡疃，平生梦如此境像，惟恐不得当，曲意延接，遂同入房，闭户张灯。寺僮以酒一罂来馈，宁启纳之，女避伏床下。宁谓僮曰：“文书甚多，过半夜始可了得，吾至此时方敢饮。”乃留之而去，复闭户。女出坐对酌，胸次挂小镜，宁廉观之，问何用，曰：“素爱此物，常以随身。”所著衣皆素洁，而襞褶处不熨帖，（亻争）（亻争）露现。宁曰：“衣裳有土气，何也？”曰：“久置箱箧，失于晒曝，故作蒸浥气耳。”已而就枕，月色照烛如昼，女色态益妍，缱绻欢洽。宁终夕辗转不成寐，女熟睡鼾齁。将晓出门，宁送之，又指示其处曰：“此吾居也，汝若未行，当复来。”才别，而主僧相问讯，骇曰：“师哥灯下写文字，但费眼力，何得辞气困惙如此。”宁唯唯，未以实告。僧顾壁间插玫瑰花一枝，大惊曰：“寺后旧有赵通判女坟，其前种玫瑰花一株，花开时，人过而折枝者，必与女遇，或致祸，其来已久。今尔所见，是其鬼也，宜急归，勿留。”宁愧惧而返，然卧病累月。后还俗为书生，今在淮南。</div>
<div>&nbsp;</div>
<div>○邵太尉女</div>
<div>&nbsp;</div>
<div>保义郎解俊者，故荆南统制孙也。乾道七年为南安军指使。有过客且至，郡守将往宝积寺迎之，俊主其供张。日暮，客不至，因留宿。夜方初更，烛未灭，一女子忽来，进趋娴冶，貌甚华艳。俊半醉，出微词挑之。欣然笑曰：“我所以来，正欲结绸缪之好耳。”遂升榻。问其姓氏居止，曰：“勿多言，只在寺后住。汝明夕尚能抵此否？”俊尤喜曰：“谨奉戒。”自是无日不来，仍从寺僧借一室，为久寓计。经月馀，僧弗以为疑，外人固无知者。时以金银钗珥为赠。俊既获丽质，又得美财，欢惬过望，谓之曰：“吾未曾授室，欲凭媒妁往汝家，以礼币娶汝，何如？”曰：“吾父官颇崇，安肯以汝为婿，但如是相从足矣。”俊信为诚，然而气干日尪瘠。初，货药人刘大用与之游善，亦讶之。俊不以告。尝两人同出郭，遇遮道卖符水者，引刘耳语曰：“彼官人何得挟伤亡鬼自随？不过三月死矣。”刘语俊。俊初尚抵讳，比而惊悟曰：“彼何由知？必有异。”便拉刘访之旅邸。其人笑曰：“官员肯寻我耶？不然，几坏性命。”留使同邸，并乞刘为伴。书纸符十馀道，使俊吞之。刘密窥之，见其作法摩诃状。一更后，闻门外女子哭声，三更乃寂。明旦，俊辞去，戒后勿复往寺中。诸僧后知其事，曰：“寺之左右，素无妖怪之属。惟昔年邵宏渊太尉谪官时，丧一笄女，葬于后墙之外，必此也。”自是遂常出为僧患，僧甚苦之，遣仆谐武陵白邵，请改葬。邵许之，乃瘗于北门外五里田侧。复出扰居者，又徙于深山，其鬼始绝。</div>
<div>&nbsp;</div>
<div>○桃园女鬼</div>
<div>&nbsp;</div>
<div>某州东门外，有桃园，丛葬处也。园中种桃，四缭周墉。弘治中，有少年元夕观灯而归，行经园旁，偶举首，见一少女倚墙头，露半体，容色绝美。俯视少年，略不隐避。少年略一顾，亦不为意，舍之行。前过一人偕行，少年乃卫兵馀丁，其人亦同辈也。且行且纵话。其人问少年婚乎？曰：“未。”曰：“今几岁？”曰：“十九矣。”又告以时日八字。久之，至歧路，同辈别而他之。少年独行，夜渐深，行人亦稀，稍闻后有步履声，回视，即墙头女也，正相逐而来。少年惊问之。女曰：“我平日政自识尔，尔自忘之。今日见尔独归，故特相从，且将同归尔家，谋一宵之欢尔。何以惊为？”少年曰：“汝何自知吾？”女因道其小名生诞，家事之详，皆不谬。盖适尾其同辈行，得之其口。少年闻之信，便已迷惑，偕行至家。其家有翁妪居一室，子独寝一房。始出时，自钥其户，逮归，不唤翁妪，自启其寝，则女已在室中坐矣。亦不晤其何以先在也。灯下谛玩之，殊倍媚嫣，新妆浓艳，衣饰亦极鲜华，皆绮罗盛服也。翁妪已寝，子将往爨室取饮食，女言：“无须往，我已挈之来矣。”即从案上取一盒子，启之，中有熟鸡鱼肉之类，及温酒，取共饮食，其肴(肉)犹热也。啖已，就寝。女解衣，内外皆斩然新制，乃与之合，犹处子尔。将黎明，自去，少年固不知其何人也。迨夜复至，与之饮食寝合如昨。既而无夕不至，久而愈密。</div>
<div>&nbsp;</div>
<div>邻闻其女笑声，潜窥见之，语翁妪曰：“而子必诱致良家子与居，事倘露，祸及二老，奈何？”翁妪因夜往觇，果见女在，以爱子故，且不惊之。明日，呼而戒谕曰：“吾不忍闻于官，令汝获罪。汝宜速绝。不然，与其惜汝而累吾二老人，当忍情执以闻矣。”子不敢讳，备述前因。然虽心欲绝之，而牵恋不忍。且彼亦径自至，无由可断。女虽知亲责，殊不畏避。翁妪无如之何，复谋之于邻，首诸官，展转达于郡守。李君守召子来，不伺讯鞫，即自承伏云云，然不知其姓属居止也。守思之，殆是妖祟，非人也。不下刑箠，教其子令以长线缀其衣，明日验之。子受教归，比夜入室，女早先知，迎谓曰：“汝何忽欲缀吾衣耶？袖中针线速与我。”子不能夺，即付之。翌日，复于守。守曰：“今夕当以剪刀断其裙。”予之剪归。女复迎接，怒曰：“奈何又要剪吾衣裙？速付剪来，茖荅贷放。”子亟予之。又复于守，守怒，即命民兵数人往取之。兵将近其家，女先在室，知之。时方晴皎，忽大雨作，众不可前，乃返命于守。守益怒，命一健邑丞帅兵数十，往以取之。女亦在室，丞兵将至，忽大雷电，雨翻盆而下，谓火归掣，殊不能进，亦回返以告。守曰：“然则任之。”呼子问曰：“女之姿貌果何似？衣裳何彩色？”子具言“如是如是。其外内裳袂，一一皆是纻丝，悉新裁制也。每寝解衣，垢积甚多，而前后只此，终未尝更易一件。其间一青比甲，密著其体，不甚解脱。即脱之，与一柳黄裤同置衾畔，不暂舍也。”守曰：“尔去，此后第接之如常时，吾自有处。”子去。时通判某在座。守顾判曰：“吾有一语，欲语公，恐公怒耳。”判曰：“何如？”守沉吟久之，曰：“此人所遇之女，殆是公亡过令爱。”判大怒曰：“公何见侮之甚。吾纵不肖，公同寅也。吾女有此等事耶。”守但笑谓曰：“公是归，问诸夫人。”判愈怒，遽起归衙，急呼妻，骂守，言“吾为老畜所辱，乃敢道此语。云云”妻扣其详，判言：“老畜闻女容貌衣饰如此，乃顾谓我云尔。”妻惊曰：“君姑勿怒，或者果是吾家大姐乎？”盖判有长女，未笄而殒，攒诸桃园中。其容色衣饰良是也，判意少解，出语守“吾妻云云。其当是吾女耶？”守曰：“因有之。且幽明异途，公何以怒为。第愿公勿恤之，任吾裁治可耳。”判亦姑应之。既而无所施设，女来如故。又久之，有选新御史按部，事竣而去。郡集弓兵二百辈护行，守与郡耆皆送之野，御史去。守返，兵当散去。守命：“勿散，从吾行。”守遂道从东门以归。至桃园，守驻车，麾兵悉入园，即令起判女冢。视之，女棺之前，有一窍如指大，四围莹滑，若有物久出入者。即斫棺，视女貌如生，因举而焚之。盖守知女已鬼能神，故寝其事，乘其不知而忽举，鬼果不能为也。守恐鬼气侵子深，或复来殢，召入郡中。令守郡聚，与同役者直宿，三月无悉，乃释之。其怪遂绝。后子亦竟无他。事在弘治中也。</div>
<div>&nbsp;</div>
<div>○翠薇</div>
<div>&nbsp;</div>
<div>乾道初，清河邱任，青年未偶，才貌逸群，然疏狂落魄，为继母不容，托迹江湖，客于吴楚。</div>
<div>&nbsp;</div>
<div>一日，舟泊江陵僻岸。是夕，星月联辉，水天一色。生抚景自适，命傒僮焚香，鼓琴于篷窗之下。俄闻岸畔喁喁人语，推篷见一女，姿容雅淡，丰韵轻扬，一婢秉绛纱灯后随。生神思飘摇，相望长揖。女曰：“聆君琴奏，信步来此。”生振衣登岸，前询姓氏。女曰：“妾乃两淮盐运使何公之侧室也，小字翠薇，缘主妇妒，置妾于书亭。此地名花缭绕，曲水环旋，亦一胜境，君能一枉顾乎。”生曰：“奈司阍者觉何。”女曰：“庄妪也，何足虑。”生忻然偕行，果见幽亭一所，朱户半扃，银缸欲灭，图书满室，兰麝熏人。生坐谈久，因微讽之，女无言俯首。生会意，挽就枕，极尽绸缪。女曰：“妾身已委于君，君幸毋忘今夕可也。”生曰：“猥蒙仙姬错爱，狂生当铭刻心骨，何敢忘。”乃作《忆秦娥》词以寄意曰：</div>
<div>&nbsp;</div>
<div>“香篆袅，罗帏锦帐<a href="http://www.mingqingxiaoshuo.com/zajuxiqu/taoxueshizuixiefengguanghao/" target="_blank" class="infotextkey">风光好</a>。风光好，金钗斜軃，夙颠鸾倒。　恍疑身在蓬莱岛，邂逅相逢缘不小。缘不小，最关情处，娥眉淡扫。”</div>
<div>&nbsp;</div>
<div>女亦和曰：</div>
<div>&nbsp;</div>
<div>“杨枝袅，恩情无限天将晓。天将晓，漏穷鸡唤，教人烦恼。　邮亭一夜风沙少，匆匆后会应难保。应难保，最伤情处，残云风扫。”</div>
<div>&nbsp;</div>
<div>生览之，羡曰：“睹卿佳制，较鄙句奚啻碔砆之与美玉。卿诚女中子建也。第继自今夕，佳期尚可再否？”女泣曰：“妾不能尽诉此衷，但有罗巾题字，君归途中，宜密观，毋俾妾惭赧也。”生唯唯，挥涕而别。</div>
<div>&nbsp;</div>
<div>抵舟启视，巾上题一绝曰：</div>
<div>&nbsp;</div>
<div>“不断尘缘露本真，翠薇花下绕香魂。如今了却风流愿，一任东风啼鸟声。”</div>
<div>&nbsp;</div>
<div>生惊怅久之。</div>
<div>&nbsp;</div>
<div>明日复访故处，惟见空亭幽寂，景物萧然，杳无人迹。就询庄妪，云：“此我主人何公书亭也。主人有妾名翠薇，工画琴，善诗赋，我主甚爱之，为主妇妒而鸩死。主人恸惜，瘗此亭左，环植薇花，其认之。君昨遇者，毋乃此乎？”生悲叹，因赓其韵曰：</div>
<div>&nbsp;</div>
<div>“精爽依稀逼太真，何缘月下觑芳魂。清风一阵浑无迹，惟听流泉鸣咽声。”</div>
<div>&nbsp;</div>
<div>复奠其冢而返。</div>
<div>&nbsp;</div>
<div>○某枢密使女</div>
<div>&nbsp;</div>
<div>某州郡学倪升，成化丁酉，假读一僧舍。壁间忽辟双扉，升讶之曰：“人耶？鬼耶？”叩之，漠无人迹。谛视之，一女子态度整秀，衣饰黯淡，真神仙中人也。升不能制，窃谓曰：“仆素无红叶之约，而乃有绿绮之奔，竟不识有是缘乎？”女视之，怫然曰：“尔谓红叶之约，可也。谓绿绮之奔，妾岂文君比哉？”升谢罪。是夕，遂款一宿。女嘱曰：“以君文学之士，千金之躯，一旦丧于今夕。慎勿泄露。终当为箕帚妾耳。”乃赋诗二律曰：</div>
<div>&nbsp;</div>
<div>“窗掩蝉纱怯晚风，碧梧垂影路西东。自从金谷无春到，谁信蓝桥有路通。</div>
<div>&nbsp;</div>
<div>良玉杯擎鹦鹉绿，精金带束荔枝红。鸳鸯帐里空惊起，羞对青铜两鬓蓬。”</div>
<div>&nbsp;</div>
<div>又云：</div>
<div>&nbsp;</div>
<div>“梦断行云会晤难，翠壶银剪漏初残。鸳鸯倦绣香犹在，雀扇题书墨未干。</div>
<div>&nbsp;</div>
<div>满院落花春事晚，绕庭芳草雨声寒。掌中几字回文锦，安得郎君一笑看。”</div>
<div>&nbsp;</div>
<div>自是日夕相与，经旬不返。父窃窥之，见其子或语或笑，或起或拜不一，始知其为妖眩也。速请招庆禅师名觉初者，夜方仗剑，危坐其室。见一女子哀祗曰：“氏本宋末某枢密使之女，缘私忿而殁，魂魄未散，是成祟尔。愿冀宥之。”师即挥剑，坠死一地，没。旦，启土丈馀，一棺中女子，面色如生，其颡有泚。亟投诸火，秽气入人脏腑，竟不可近。见《<a href="http://www.mingqingxiaoshuo.com/guiguaishenmo/zhiguailu/" target="_blank" class="infotextkey">志怪录</a>》。</div>
<div>&nbsp;</div>
<div>○林知县女</div>
<div>&nbsp;</div>
<div>浙江陈生，随父官泉州。出行，见一女子哭于麓，问：“何人？”曰：“我姓白，随父之官，为盗掠杀一家，吾仅免。无归，是以伤痛。”生艳其美，遂置之密室。父母使人窥之，乃见一白鹇，至门化为女子而入。父母语生：“早加斥绝。”生谓女曰：“卿是白鹇精，何为误我？”谢曰：“我非妖精，乃前任林知县之女。无罪，为父逼死。藁葬城外，故托白鹇以现。君他日前程远大，位至御史。能念旧者，为葬朽尸，且恤吾母。则终天之感，永切泉壤矣。”生许之。女因谢去。后生果贵，任至御史，巡按广东道。至泉州，求女尸葬之吉壤。以千金赠其母。</div>
<div>&nbsp;</div>
<div>○符丽卿</div>
<div>&nbsp;</div>
<div>审氏之据浙东也，每岁元夕，于明州张灯五夜，倾城士女，皆得纵观。</div>
<div>&nbsp;</div>
<div>至正庚子之岁，有乔生者，居镇明岭下，初丧其偶，鳏居无聊，不复出游，但倚门伫立而已。十五夜三更尽，游人渐稀，见一丫环，挑双头牡丹灯前导，一美人随后，约年十七八，红裙翠袖，迤逦投西而去。生于月下视之，韶颜稚齿，真国色也。神魂飘荡，不能自持，乃尾之而去，或先之，或后之。行数十步，女忽回顾而微哂曰：“初无桑中之期，乃有月下之遇，事非偶然也。”生即趋前揖之曰：“敝居咫尺，佳人可能回顾否？”女无难意，即呼丫环曰：“金莲，可挑灯同往也。”于是金莲复回。</div>
<div>&nbsp;</div>
<div>生与女携手至家，极其欢昵，自以为巫山洛浦之遇不是过也。生问其姓名居址，女曰：“姓符，丽卿其字，淑芳其名，故奉化州判女也。先人既没，家事零替，既无兄弟，仍鲜族党，止妾一身，遂与金莲侨居湖西耳。”生留之宿，态度精妍，词气婉媚，低帏昵枕，甚相欢爱。天明，辞别而去。及暮则又至。</div>
<div>&nbsp;</div>
<div>如是者将半月，邻翁疑焉。穴壁窥之，则见一粉妆髑髅与生并坐于灯下，大骇。明日诘之，秘不肯言。邻翁曰：“嘻，子祸矣。人乃至盛之纯阳，鬼乃幽阴之邪秽。今子与幽阴之魅同处而不知，邪秽之物共宿而不悟，一日真元泄尽，灾眚来临。惜乎！以青春之年而遽为黄壤之客也，可不悲夫。”生始惊惧，备述厥由。邻翁曰：“彼言侨居湖西，子往访问之，则可知矣。”</div>
<div>&nbsp;</div>
<div>生如其教，径投月湖之西，往来于长堤之上，高桥之下，访于居人，询于过客，并言无有。日将夕，乃入湖心寺少憩。行过东廊，复转西廊，廊尽复得一暗室，则有旅榇，白纸题其上曰：“故奉化符州判女丽卿之柩。”柩前悬一双头牡丹灯，灯下立一盟器女子，背上有二字曰“金莲”。生见之，毛发尽竖，寒栗遍身，奔走出寺，不敢回顾。是夜借宿邻翁之家，忧怖之色可掬。邻翁曰：“玄妙观法师，故开府王真人弟子，符箓为当今第一，汝宜急往求焉。”</div>
<div>&nbsp;</div>
<div>明日，生谒观内。法师望见其至，惊曰：“妖气甚浓，何为来此？”生拜于座下，具述其事。法师以朱书符二道授之，令其一置于门，一悬于榻，仍戒不得再往湖心寺。生受符而归，如法安顿。自此果绝来矣。</div>
<div>&nbsp;</div>
<div>一月有馀，不觉又往衮绣桥访友，留饮至醉，却忘法师之戒，径取湖心寺路以回。将及寺门，复见金莲迎拜于前曰：“娘子久待，何一向薄情如是。”遂与生俱入内廊，直抵室中，女子宛然在坐，数之曰：“妾与君素非相识，偶于灯下一见，感君之意，遂以全体事君，暮往朝来，于君不薄，奈何信妖道士之言，遽生疑惑，便欲永绝，薄幸如是，妾恨之深矣。今幸得见，岂能相舍。”即握生手，至于柩前。柩忽自开，拥之同入，随即闭矣，遂死于柩中。</div>
<div>&nbsp;</div>
<div>邻翁怪其不归，远近寻问。及至寺中停柩之室，见生之衣裙微露于柩外，请于寺僧而发之，死已久矣，与女子之尸，俯仰卧于柩内，女貌如生焉。寺中僧众叹曰：“此奉化州判符君之女也，死时年十有七，权厝于此，举家还去，竟绝音耗，至今十有三年矣。不意作怪如是。”遂以尸柩及生殡于西门之外。是后云际之昼，月黑之宵，往往见生与女子携手同行，一丫环挑双头牡丹灯前导。遇之者辄得重疾，寒热交作，荐以功德，祭以牢醴，庶获可痊，否则不起矣。居人大惧，竞往玄妙观谒魏法师而诉焉。法师曰：“吾之符箓，止能治其未然，今祟成矣，非吾所知也。闻有铁冠道人者，见居四明山顶，考劾鬼神，法术灵验，汝辈宜往求之。”</div>
<div>&nbsp;</div>
<div>众遂至山，攀缘藤葛，蓦越溪涧，其上绝顶果有草庵一所，道人凭几而坐，方看道童调鹤。众罗拜庵下，告以来故。道人曰：“山林隐士，旦暮且死，乌有奇术？君辈过听矣。”拒之甚坚。众曰：“某本不知，盖玄妙观魏法师所指教尔。”道人曰：“吾老矣，不复下山已六十馀年，小子饶舌，烦吾一行。”即与僮子下山。步履轻捷，径至西门外，结方丈之坛，踞席端坐，书符焚之。忽见符吏数辈，黄巾帛袄，金甲雕戈，长皆丈馀，屹立坛下。鞠躬请命，貌甚虔肃。道人曰：“此间有邪祟为祸，惊扰生民，汝辈岂不知邪？宜疾驱之至。”受命即往。不移时，以枷锁押女子与生并金莲，俱到坛所，鞭捶挥扑，流血号泣。道人诃责良久，令其供状，将吏遂以纸笔授之，俱各供数百言，今录其略于此。乔生供曰：“伏念某丧室鳏居，倚门独立，犯在色之戒，动多欲之求，不能效孙叔见两头蛇而决断，乃致如郑子逢<a href="http://www.mingqingxiaoshuo.com/qianzegongan/jiuweihu/" target="_blank" class="infotextkey">九尾狐</a>而怜。事既莫追，悔将奚及。”符女供曰：“伏念某青年弃世，白昼无邻。六魄虽离，一灵未泯。灯前月下，逢五百年<a href="http://www.mingqingxiaoshuo.com/shitairenqing/huanxiyuanjia/" target="_blank" class="infotextkey">欢喜冤家</a>；世上民间，作千万人风流话本。迷不知返，罪不可逃。”金莲供曰：“伏念某杀青为骨，染素成胎。坟陇埋藏，是谁作俑而用。面目机发，比人具体而微，既有名字之称，可乏精灵之异，因而得计，岂敢为妖。”供毕，将吏取呈道人，以巨笔判曰：“盖闻大禹铸鼎，而神妍鬼秘，莫得逃其形。温峤燃犀，而水府龙宫，俱得见其状。惟幽明之异趣，乃诡怪之多端。物既不祥，遭之有害。故大厉入门而晋景殁，妖豕啼野而齐襄殂。降祸为妖，兴灾作孽，是以九天设斩邪之所，十地分罚恶之司，使魑魅魍魉，无以容其奸，夜叉罗刹，不得肆其暴。矧此清平之土，坦荡之时，而乃变幻形躯，依附草木，天阴雨湿之夜，月落参横之辰，渊于梁而有声，窥其室而无睹。蝇营狗苟，羊狠狼贪，疾如飘风，烈若猛火。乔家子，生犹不悟，死何恤焉；符氏女死尚贪氵㸒，生可知矣；况金莲之怪诞，假盟器以成形，惑世诬民，违条犯法，狐绥绥而有荡，鹑奔奔而无良。恶贯已盈，罪名不宥。陷人坑从今填满，迷魂阵自此打开。烧毁双明之灯，押赴九幽之狱。<a href="http://www.mingqingxiaoshuo.com/shitairenqing/chenlun/" target="_blank" class="infotextkey">沉沦</a>阴翳，永无出期。判词已具，主者奉行。急急如律令。”即见此三鬼悲啼踯躅，为将吏驱捽而去。道人拂袖入山。</div>
<div>&nbsp;</div>
<div>明日众往谢之，不复可见，止有草庵存焉。急往玄妙观访魏法师而审问其故，其法师则已病喑哑，不能言矣。</div>
<div>&nbsp;</div>
<div>○任氏妻</div>
<div>&nbsp;</div>
<div>高密王玄之，少美丰仪，为蕲春丞。秩满归乡，至家，在郭西。尝日晚，徙倚门外，见一妇人从西来，将入郭，姿色殊绝可喜，年十八九。明日出门，又见之。如此数四，日暮辄来。王戏问之曰：“家在何处，暮暮来此？”女笑曰：“儿家近在南冈，有事须至郭。”王试挑之，女遂欣然，因留宿，甚相亲昵。明日辞去，数夜辄一来。后乃夜夜来宿。王情爱甚至，试谓曰：“家既近，许相过否？”答曰：“家甚狭陋，不堪延客。且与亡兄遗女同居，不能无嫌疑耳。”王遂信之，宠念转密。于女工特妙。王之衣服，皆女裁制，见者莫不叹赏之。左右一婢，亦有美色，常以之随。其后，虽在昼日，亦不复去。王问曰：“兄女得无相望乎？”答曰：“何须强预他家事。”</div>
<div>&nbsp;</div>
<div>如此积一年后，一夜忽来，色甚不悦，啼泣而已。王问之，曰：“过蒙爱接，方复离异，奈何？”因呜咽不能止。王惊问故，女曰：“得无相难乎！儿本前高密令女，嫁为任氏妻。任无行见薄，父母怜念，呼令归。后乃遇疾卒，殡于此。今家迎丧，明日当去。”王既爱念，不复嫌忌，乃便悲惋。问：“明日将至何时？”曰：“日中耳。”一夜叙别不眠。明日临别，女以金镂玉杯及玉环一双为赠，王以绣衣一箱答之。各握手挥涕而别。明日至期，王于南冈视之，果有家人迎丧，发榇，女颜色不变，粉黛如故。见绣衣一箱在棺中，而失其所送玉杯及玉环。家人方觉有异，王乃前具陈之，兼示之玉杯与环。皆捧之悲泣。因问曰：“兄女是谁？”曰：“家中二郎女，十岁病死，亦殡其旁。”婢亦帐中木人也，其貌正与从者相似。王乃临柩，悲泣而别。左右皆感伤，后念之切，遂恍惚成疾，数日方愈，然每思辄忘寝食也。</div>
<div>&nbsp;</div>
<div>○县尉妻</div>
<div>&nbsp;</div>
<div>新繁县令妻亡，唤女工作凶服。中有妇人婉丽殊绝，县令悦而留之，甚见宠爱。后数月，一旦惨悴，言辞顿咽。令怪而问之，曰：“本夫将至，身方远适，所以悲耳。”令曰：“我在此，谁如我何？第自饮食，无苦也。”后数日，求去，止之不可，留银杯一枚为别，谓令曰：“幸甚相思，以此为念。”令赠罗十匹。去后恒思之，持银杯不舍手，每至公衙，即放案上。县尉已罢职还里，其妻之柩，尚在新繁，远来移归。投刺谒令，令甚厚待。尉见银杯，数窃视之。令问其故，对云：“此是亡妻柩中物，不知何得至此？”令叹良久，因具言始末，兼论妇人形状音声，及留杯赠罗之事。尉愤怒终日，后方开棺，见妇人抱罗而卧。尉怒甚，积薪焚之。</div>
<div>&nbsp;</div>
<div>○刘照妇</div>
<div>&nbsp;</div>
<div>刘照，建安中为河间太守。妇亡，埋棺于府园中。遭黄巾贼，照委郡走。后太守至，夜梦见一妇人，往就之，后又遗一双锁。太守不能名，妇曰：“此萎蕤锁也，以金缕相连，屈申在人，实珍物。吾方当去，故以相别，慎勿告人。”后二十日，照遣儿迎丧，守乃悟其去也。儿见锁悲戚不已。</div>
<div>&nbsp;</div>
<div>姑苏雍熙寺，每月夜向半，常有妇人往来廊庑间，歌小词，且哭且叹，闻者就之，辄不见。其词云：</div>
<div>&nbsp;</div>
<div>“满目江山忆旧游，汀花汀草弄春柔，长亭舣住木兰舟。　好梦易随流水去，芳心空逐晓云愁，行人莫上望东楼。”</div>
<div>&nbsp;</div>
<div>好事者录藏之。士子慕容岩卿见之，惊曰：“此余亡妻所为，外人无知者，君何从得之？”客告之故，岩卿悲叹曰：“此寺盖其旅榇所在也。”此则旅鬼之贞者。</div>
<div>&nbsp;</div>
<div>○张氏子遇女</div>
<div>&nbsp;</div>
<div>扬州盐商张某，陕西人，挈少子居旅邸。某暂还乡，叮咛老仆，善调护。而郎君既经时，仆见其貌殊瘦，询其随身僮子，云：“每夜深，有美女从窗而入，未明即去。”仆谓僮子：“盍取伊物件为验。”僮俟女就寝，窃一紫罗凤鞋与仆。仆遍访无所遇，而张生病矣。后因缝人某甲至，示之以鞋。甲愕然曰：“若从何得此？”仆语之故而问焉，云：“去年在巨族某氏，为某次女作嫁时服，一日，忽有女子立屏间，招我度量身材，便睹记其鞋。已而主翁怪衣裳短狭，减工价，谓余诬其女出阃阈莫能辨也。今据此究之。”即引仆诣其家，传鞋于内，托言为样求售。翁见而惊曰：“此敛吾长女之具，必盗墓得之。”欲执两人闻官。始吐实，翁未信。往叩张生，生道其姿容服饰，真翁亡女也。遂发墓，见棺前有巨窍，若有物出入者。启视，则面色如生，一足无鞋矣。翁怒而焚之。张生从是病愈。</div>
<div>&nbsp;</div>
<div>○崔少府女</div>
<div>&nbsp;</div>
<div>卢充，范阳人。家西三十里，有崔少府墓。充年二十。先冬至一日，出宅西猎，射獐，中之。獐倒而复起，充逐之，不觉远去。见道北一里许高门瓦屋四周，有如府舍。不复见獐。门中一铃下唱客前，有一人投一襆新衣，曰：“府君以系郎。”充看讫，进见。少府语充曰：“尊府君不以仆门鄙，近得书，为郎君索少女为婚，故相迎耳。”便以书示。充父亡时虽小，然已识父手迹，即歔欷无复辞。充便敕内：“卢郎已来，便可使女妆严。”既就东廊，及至黄昏，内白：“女郎妆竟。”崔语充：“君可至东廊。”既至，妇已下车，立席头，即共拜。时为三日给食，三日毕，崔谓充曰：“君可归。女生男，当以相还。无相疑。生女，当留养。”敕内严车送客。充便出，崔氏送至中门，执手涕零。出门，见一犊车，驾青牛。又见本所着衣及弓箭故在门外。寻追传教，将一人投一襆衣与充，相问曰：“姻缘始尔，别甚怅恨。今故置衣一袭，被褥一副。”充上车，去如电逝，须臾至家。母问其故，充悉以状对。别后四年，三月，充临水戏，忽见旁有犊车，乍沉乍浮，既而上岸，同坐皆见，而充往开其车后户，见崔氏女与三岁男共载，女抱儿以还充，又与金碗，并赠诗曰：</div>
<div>&nbsp;</div>
<div>“煌煌灵芝质，光丽何猗猗。华艳当时显，嘉异表神奇。含英未及秀，中夏罹霜萎。荣耀长幽天，世路未亡施。不悟阴阳运，哲人忽来仪。”</div>
<div>&nbsp;</div>
<div>充取儿，碗及诗。忽然不见。充后乘车入市卖碗，冀有识者。有一婢识此，还白大家曰：“市中见一人乘车卖崔氏女郎棺中碗。”大家，即崔氏亲姨母也。遣儿视之，见如婢言。乃上车叙姓名，语充曰：“昔我姨姊少府女，未嫁而亡。家亲痛之，赠一金碗著棺中。可说得碗本末？”充以事对，此儿亦为悲咽。赍还白母，母即令诣充家，迎儿还。诸亲悉集，儿有崔氏之状，又复似充貌。儿，碗俱验，姨母曰：“我外甥也。”即字温休。温休者，是幽婚也。遂成令器，历郡守，子孙冠盖相承至今。其后生植，字干，有名天下。</div>
<div>&nbsp;</div>
<div>○崔女郎</div>
<div>&nbsp;</div>
<div>荥阳郑德楙，常独乘马，逢一婢，姿色甚美。马前拜云：“崔夫人奉迎郑郎。”郑愕然曰：“素不识崔夫人，我未有婚，何故相迎？”婢曰：“夫人小女，颇有容质。且以清门令族，宜相匹敌。”郑知非人，欲拒之。即有黄衣苍头十馀人至，曰：“夫人趣郎进。”辄控马，其行甚疾，耳中但闻风鸣。奄至一处，崇垣高门，外皆列植楸桐。郑立于门外，婢先入。须臾，命引郑郎入。进历数门，馆宇甚盛。夫人着素罗裙，年可四十许，姿容可爱，立于东阶下。侍婢八九，皆鲜整。郑趋谒再拜。夫人曰：“无怪相屈，以郑郎清族美才，愿托姻好。小女无堪，幸能垂意。”郑见逼，不知所对，但唯唯而已。夫人乃上堂，命引郑郎自西阶升，堂上悉以花罽荐地，左右铺局脚床，七宝屏风，黄金屈膝，门垂碧箔，银钩珠络。长筵列馔，皆极丰洁。乃命坐。夫人善清谈，叙置轻重，世难与比。食毕，令酒，以银尊贮之，可三斗馀，琥珀色，酌以金镶杯。侍婢行酒，味极甘香。向暮，一婢前白：“女郎已严妆竟。”乃命引郑郎出就外间，浴以香汤，左右进衣冠履袜。有美婢十人扶入，恣为调谑，自堂及门，步致花烛，乃延入帐。女年十四五，姿色甚艳，目所未睹。被服灿丽，冠绝当时。郑遂欣然，其夜成礼，宿于东堂。堂中置红罗绣帐，衾帏裀席，悉皆精绝。女善弹箜篌，曲词新异。郑问：“前乘马来，今在何处？”曰：“已饲之矣。”如此百馀日，郑虽情爱颇重，而心稍嫌忌。因谓女曰：“可得同归乎？”女惨然曰：“幸托契会，得事巾栉。然幽冥理隔，不遂如何？”因涕泣交下。郑审其怪异，乃白夫人曰：“家中相失，颇有疑怪，乞赐还也。”夫人曰：“过蒙见顾，良深感慕。然幽冥殊途，理当暂隔。分离之际，能不泫然！”郑亦泣下。乃大宴会，与别曰：“后三年当相迎也。”郑因拜辞。妇出门挥泪握手曰：“虽有后期，尚延年岁。欢会尚浅，乖离苦楚，努力自爱！”郑亦悲惋。妇以衬体红衫及金钗一双赠别，曰：“若未相忘，以此为念。”乃别而去。夫人敕送郑郎，乃前青骢也。被带甚精。郑乘马出门，倏忽复至其家。奴遽云：“家中已失一年矣。”视其所赠，皆真物也。家人语云：“郎君出行后，其马自归，不见有人送到。”郑始寻其故处，惟见大坟，旁有小冢。茔前列树，皆已枯矣，而前所见，悉华茂。询之左右人家，传此崔夫人及女郎墓也。郑尤异之。自度三年之期，必当死矣。后至期，果见前使婢乘车来迎，郑曰：“生死固有定命，苟得乐处，吾复何忧？”乃悉分判家事，预为终期。明日乃卒。</div>
<div>&nbsp;</div>
<div>○田夫人</div>
<div>&nbsp;</div>
<div>贞元中，有崔炜者，故监察向之子。向有诗名，知于人间。向为南海从事，炜居南海，意豁如也，不事家产，多友豪侠辈。数年，财业殚尽，多栖止佛舍。时中元日，番禺人多献其珍异于佛庙，集百戏于开元寺。炜因闲玩，见乞食老妪，因蹶而破他人之酒瓮，当垆者殴之。计其值，仅一缗而已。炜为脱衣，偿其所值。妪不谢而去。异日又来，乃曰：“前日谢子脱其难，吾善灸赘疣，今有越井冈艾少许与子，遇赘疣，灸一炷，当即愈。不独愈疾，且兼获美艳。”炜举手接之，妪倏亦不见。</div>
<div>&nbsp;</div>
<div>后数日，因游海光寺，遇一老僧，赘疣在耳。炜出艾试灸之，应手而落。其僧感之，谓炜曰：“贫道无以奉酬，但转经以资郎君之福祐耳。此山下有一任翁者，藏镪巨万，亦有斯疾。君子能疗之，当有厚报。请为书达焉。”炜曰：“然。”任翁一闻喜跃，礼请甚谨。炜因出艾，一灸而愈。任翁告炜曰：“谢君子痊我所苦，无以厚酬，当出千万奉子。幸一从容，无草草而去。”因被留款。炜素善丝竹，能造其妙，闻主人堂中琴声，乃诘家童。曰：“主人之爱女也。”因请琴弹之。女潜听而有意焉。时任翁家事鬼，其鬼甚灵，每岁必杀一人飨之。期已逼矣，求人不获。任翁忧闷无措，乃计曰：“今崔客既无血属，可以为飨。吾闻大恩尚不报，况愈小疾乎。”遂令具神馔，俟夜半，拟杀炜。已潜扃炜所处之室，而炜不之悟。是女密知之，潜持刀于窗隙间告炜曰：“吾家事鬼，今夜当杀汝而祭之。汝可以此破窗遁去。不然，少顷死矣。此刀亦望将去，无相累也。”炜闻，恐怖流汗，以刀断窗棂，携艾跃出，拔键而走。任翁俄觉，率家僮十馀人，持刀秉炬逐之六七里，几及之。炜因迷道失足，坠于大枯井中。追者失踪而返。</div>
<div>&nbsp;</div>
<div>炜虽坠井，为稿叶所藉，幸而不伤。及晓视之，乃一巨穴，深百馀丈，无计得出。四旁嵌空，宛转可容千人，中有一白蛇在焉，可长数丈，光照穴中。前有石臼，岩上有物滴下臼，色如饴蜜，蛇就饮之。炜察蛇有异，乃诣蛇，稽颡谓之曰：“龙王，某不幸堕此，愿王悯之，而不为害。”因饮其馀，遂不饥渴。细视蛇之唇吻，亦有疣焉。炜感蛇见悯，欲为灸之，而恨无火。须臾，忽有飘火入穴，炜乃燃艾，启蛇而灸，则疣应手堕地。蛇之饮食久已妨碍，及去，颇以为适，遂吐径寸珠酬炜。炜不受而启曰：“龙王能施云雨，阴阳莫测，行藏在己，必能拯拔沉沦。倘赐挈维，得还人世，则死生感激。但遂归心，不愿怀宝。”蛇遂吞珠，蜿蜒将有所适。炜即再拜，跨蛇而出。</div>
<div>&nbsp;</div>
<div>去不由穴口，只由洞中行，约数十里，其中幽暗若漆，但蛇之光烛两壁，时见绘画古丈夫，咸有冠带。最后触一石门，门有金兽啮环，洞然明朗。蛇抵此不进，而卸下炜。炜将谓已达人世矣。入户，但见一室，穴阔可百馀步。穴之四壁，皆镌为房室。当中有锦绣数间，垂金泥紫帏，更饰以珠玉，炫晃如明星之缀。帐前有金炉，炉上有蛇龙鸾凤，龟蛇燕雀，皆开口喷出香烟，芳芬蓊郁。旁有小池，砌以金壁，贮以水银，凫鹥之类，皆琢琼瑶而泛之。四壁有床，咸饰以犀象，上有琴瑟笙簧，鼗磬敔柷，不可胜记。炜细视，手泽尚新。乃恍然莫测是何洞府也。良久，取琴试弹，四壁户榻皆启，有小青衣出而笑曰：“玉京子已送崔家郎至矣。”遂却走入。须臾，有四女，皆古环髻，曳霓裳之衣。谓炜曰：“何崔子擅入皇帝玄宫耶？”炜乃舍琴再拜。女亦酬拜。炜曰：“既是皇帝玄宫，皇帝何在？”曰：“暂赴祝融宴尔。”遂命炜就榻鼓琴。炜弹胡笳，女曰：“何曲也？”曰：“胡笳也。”曰：“何谓胡笳。”炜曰：“汉中郎蔡邕之女文姬被虏，没于胡中。及归，感胡中故事，因抚琴而成斯弄，象胡中吹笳哀咽之韵。”女皆恬然曰：“大是新曲。”遂命酌醴传觞。炜乃叩首求归，词旨颇切。女曰：“崔子既来，皆是宿分，何必匆遽？幸且驻淹。羊城使者少顷当来，可以随往。”谓崔子曰：“皇帝已配田夫人而奉箕帚，便可相见。”崔子莫测所由，未敢应荷。已命侍女召田夫人，田夫人不肯至，曰：“未奉皇帝诏，不敢见崔家郎君。”再命不至。女谓炜曰：“田夫人淑德美丽，世无俦匹，愿君子善待之，亦宿业耳。夫人即齐王女也。”崔子曰：“齐王何人也？”女曰：“王讳横。昔汉初国亡，而居海岛者。”逡巡，有日影入照座中。炜因举首，上见一穴，隐隐然睹人间天汉耳。四女曰：“羊城使者至矣。”遂有一白羊冉冉自空而下，须臾至座间，背有一丈夫，衣冠俨然，执大笔，兼封一青竹简，上有篆字，进于香几上，四女命侍女读之，曰：“广州刺史徐绅死，安南都护赵昌充替。”女酌醴饮使者，使者唱喏，谓炜曰：“他日须与使者易服葺宇，以相酬劳。”炜但唯唯。四女曰：“皇帝有敕令，与郎君国宝阳燧珠，将往至彼，当有胡人具十万缗而易之。”遂命侍女开玉函，取珠授炜。炜再拜而捧之。谓四女曰：“炜不曾朝谒皇帝，又非亲族，何见遗如是。”女曰：“郎君先人有诗，帝愧之，亦有诗继和。赏珠之意，已露诗中，不假仆说。郎君岂不晓耶。”炜曰：“敢遂请皇帝诗。”女命侍女书题于羊城使者笔管上云：</div>
<div>&nbsp;</div>
<div>“千岁荒丘隳路隅，一章太守重椒涂。感君拂拭意何极，报尔佳人与明珠。”</div>
<div>&nbsp;</div>
<div>炜曰：“皇帝元何姓字？”女曰：“已后当自知尔。”女又谓炜曰：“中元日须具美酒丰馔于广州蒲涧寺静室，吾辈当送田夫人往。”炜遂再拜告去，欲蹑羊背。女曰：“知有鲍姑艾，可留少许。”炜但留艾，不知鲍姑是何人也。遂留之。瞬息而出穴，履于平地，遂失使者与羊所在。望其星汉，时及五更矣。俄闻蒲涧寺钟声，遂抵寺。僧人以早糜见饷，遂归广州。崔子先第舍税居，至日往主人舍询之，已三年矣。主人谓炜曰：“子何所适，而三秋不返。”炜不实告。开其户，尘榻俨然，颇怀凄怆。问刺史徐绅，果已死，而赵昌替矣。乃抵波斯店，潜鬻是珠。有老胡人一见，遂匍匐礼拜曰：“郎君的入南越王赵佗墓中来。不然，不合得斯宝。”盖赵佗以珠为殉故也。崔子乃具实告，方知皇帝是赵佗也。佗亦曾称南越武帝耳。遂具十万缗而易之。崔子诘胡人曰：“何以辨之。”曰：“我大食国宝阳燧珠也，昔汉初赵佗使异人梯山航海，盗归番禺，仅千载矣。我国有能玄象者，言来岁国宝当归，故我王召我具大舶之资，抵番禺而搜索，今日果有所获矣。”遂出玉液而洗之，光鉴一室。胡人遽泛舶归大食去。炜得金，遂具家产。然羊城使者，竟无影响。忽有事于城隍庙，见神像有类使者，又睹神笔上有细字，乃侍女所题也。方具酒脯而奠之。兼重粉绘，及广其宇。是知羊城即广州，城隍庙有五羊焉。又征任翁之室，则村老云：“南越尉任嚣之墓耳。”及登越王殿台，观先人诗云：“越井冈头松柏老，越王台上生秋草。古墓千年无子孙，野人踏践成官道。”兼睹越王继和诗，踪迹颇异。乃询其主者。主者曰：“徐大夫绅，因登此台，感崔侍御诗，故有粉饰。台殿所以焕赫耳。”后将及中元日，遂丰洁香馔甘醴，届于蒲涧寺之僧室。夜半，果四女及田夫人至，容仪艳逸，言皆澹雅。四女与崔生会饮，谐谑。将晓，告去。崔子遂再拜讫，致书达于越王，卑辞厚礼，敬荷而已。遂与夫人归室，因诘夫人曰：“既是齐王女，何以远配于南越。”夫人曰：“某国破家亡，遭越王所虏，以为嫔御。王薨，因以为殉，乃今不知几时也。看烹郦生如昨日耳。每忆故事，不觉潸然。”炜问曰：“彼四女何人也？”曰：“其二东瓯王摇所献；其二闽越王无诸所献也。尽为殉耳。”又问曰：“昔四女云‘鲍姑’，何人也？”曰：“鲍静女，葛洪妻也。多行灸道于南海耳。”炜叹曰：“乃昔乞丐之老妪焉。”又曰：“四女呼蛇为‘玉京子’，何也。”曰：“安期生常跨斯龙而朝玉京，故号‘玉京子’耳。”炜因在穴饮龙之馀，肌肤少嫩，筋骨清健。后居南海十馀载，遂散金破产，栖心道门，挈室往罗浮，访其鲍姑。后竟不知所适。</div>
<div>&nbsp;</div>
<div>田横强死，其魂壮烈，又有五百义士相从，宜为神矣。不省任嚣赵佗诸公，何以富贵如故？岂所谓取精多，用物宏者耶？羊城使者尚获粉绘之报，而任女活命之恩，全无照应。一段良姻，反为田夫人所占，吾甚不平。</div>
<div>&nbsp;</div>
<div>○窦玉</div>
<div>&nbsp;</div>
<div>进士王胜盖夷，元和中求荐于同州。时宾馆填溢，假郡功曹王翥第以俊试。既而他室皆有客，惟正堂以草绳系门。自牖而窥其室，独床上有褐衾，床北有破笼，此外更无有。问其邻，曰：“处士窦三郎玉居也。”二客以西厢为窄，思与同居，甚喜其无姬仆也。及暮，窦处士者，一驴一仆，乘醉而来。夷胜前谒，且曰：“胜求解于郡，以宾馆喧，故寓于此。所得西廊亦甚窄，君子既无姬仆，又是方外之人，愿略同此堂，以俟郡试。”玉固辞，接对之色甚傲。夜深将寝，忽闻异香。惊起寻之，则见堂中垂帘帏，喧然笑语。于是夷胜突入其堂中。屏帏四合，奇香扑入。雕盘珍膳，不可名状。有一女，年可十八九，娇丽无比，与窦对食。侍婢十馀人，亦皆端妙。银炉煮茗方熟，坐者起，入西厢帷中，侍婢悉入，曰：“是何儿郎，冲突人家？”窦面色如土，端坐不语。夷胜无以致辞，啜茗而出。既下阶，闻闭户之声，曰：“疯狂儿郎，因何共止？古人卜邻，岂虚哉。”窦辞以“非己所有，难拒异客，必虑轻侮，岂无他宅？”因复欢笑。</div>
<div>&nbsp;</div>
<div>及明，往觇之，尽复其旧。窦独偃于褐衾中，拭目方起，夷胜诘之，不对。夷胜曰：“君昼为布衣，夜会公族，苟非妖幻，何以致丽人？不言其实，当即告郡。”窦曰：“此固秘事，言亦无妨。比者，玉薄游太原，晚发冷泉，将宿于孝义县。阴晦失道，夜投人庄，问其主，其仆曰：‘汾州崔司马庄也。’令人告焉，出曰：‘延入。’崔司马年可五十馀，衣绯，仪貌可爱。问窦之先及伯叔昆弟，诘其中外亲族，乃玉旧亲，知其为表丈也。自幼亦尝闻此丈人，但不知官位。慰问殷勤，情意甚优重。因令报其妻曰：‘窦秀才乃是右卫将军七兄之子，是吾之重表侄。夫人亦是丈母，可见之。从宦异方，亲戚离阻，不因行李，岂得相逢？请即见。’有顷，一青衣曰：‘屈三郎入。’其中堂陈设之盛，若王侯之居。盘馔珍奇，味穷海陆。既食，丈人曰：‘君今此游，将何所求？’曰：‘求举资耳。’曰：‘家在何郡？’曰：‘海内无家。’丈人曰：‘君生涯如此，身事落然。蓬游无抵，徒劳往复。丈人有女，年近长成，今便令奉事。衣食之给，不求于人。可乎？’玉起拜谢。夫人喜曰：‘今夕甚佳，又有牢馔，亲戚中配属，何必广召宾客？吉礼既具，便取今夕。’谢讫，复坐。又进食。食毕，揖玉憩于西厅。具沐浴讫，授衣巾，引相者三人来，皆聪明之士。一姓王，称郡法曹；一姓裴，称户曹；一姓韦，称郡督邮。相让而坐。俄而礼与香车皆具，花烛前引，自厅西至中门，展亲御之礼。因又绕庄一周，自南门入中堂，堂中帷帐已满。成礼讫。初三更，妻告玉曰：‘此非人间，乃神道也。所言汾州，阴dao汾州，非人间也。相者数子，无非冥官。妾与君宿缘，合为夫妇，故得相遇。人神路殊，不可久住，君宜速去。’玉曰：‘人神既殊，安得配属？已为夫妻，便合相从。何为一夕而别也？’妻曰：‘妾身奉君，固无远近。但君生人，不合久居于此。君速命驾。常令君箧中有绢百匹，用尽复满。所到必求静室独居，少以存想，随念即至。十年之外，可以同行，今且昼别宵会耳。’玉乃入辞。崔曰：‘明晦虽殊，人神无二。小女子得奉巾栉，盖是宿缘。勿谓异类，遂猜薄之。亦不可言于人。公法讯问，言亦无妨。’言讫，得绢百匹而别。自夜独宿，思之则来，供帐馔具，悉其携也。若此者，五年矣。”</div>
<div>&nbsp;</div>
<div>夷胜开其箧，果有绢百匹。因各赠三十匹，求其秘言之。言讫遁去，不知所在。</div>
<div>&nbsp;</div>
<div>○秦女大圣</div>
<div>&nbsp;</div>
<div>陇西辛道度者，游学至雍州城四五里，比见一大宅，有青衣女子在门。度诣门下求飧。女子入告，奉女郎命，召入阁中。女郎于西榻坐。度称姓名，叙起居，即毕，命坐东榻，即治饮馔。食讫，女谓度曰：“我秦闵王女，出聘曹国，不幸无夫而亡，亡来已二十三年，独居此宅。今日君来，愿为君妇。”经三宿后，女郎自言曰：“君是生人，我鬼也。共君宿契，此会可三宵，不可久居，当有祸矣。然兹信宿，未悉绸缪，既已分飞，将何表信？”即命取床后盒子开之，以金枕一枚，与度为信，乃分袂泣别，即遣青衣送出门外。未逾数步，不见舍宅，惟有一冢。度当时慌忙出走，视其金枕在怀，乃无变异。寻至秦国，以枕于市货之。恰遇秦妃东游，亲见度卖金枕，疑而索看，诘度何处得来。度具以告。妃闻悲泣不能自胜，然尚疑耳。乃遣人发冢，起柩视之，原葬悉在，惟不见枕。解体看之，交情宛若，秦妃始信之，叹曰：“我女大圣，死经二十三年，犹能与生人交往，此是我真女婿也。”遂封度为驸马都尉，赐金帛车马，令还本国。因此以来，后人名女婿为驸马。出《搜神记》。</div>
<div>&nbsp;</div>
<div>○隋县主</div>
<div>&nbsp;</div>
<div>唐贞元中，河南独孤穆者，客淮南，夜投大义县宿。未至十馀里，见一青衣乘马，颜色颇丽。穆微以词调之，青衣对答甚有风格。俄有车辂北下，导者引之而去。穆遽谓曰：“向者粗承颜色，谓可以周旋终接，何乃顿相舍乎？”青衣笑曰：“愧耻之意，诚亦不足。但娘子少年独居，性甚严整，难以相许耳。”穆因问娘子姓氏及中外亲族。青衣曰：“姓杨，第六。”不答其他。既而不觉行数里，俄至一处，门馆甚肃。青衣下马入，久之乃出，延客就馆，秉烛陈榻，衾褥毕具。有顷，谓穆曰：“君非隋将独孤盛之后乎？”穆乃自陈是盛八代孙。青衣曰：“果如是，娘子与郎君乃有旧。”穆讯其故。青衣曰：“某贱人也，不知其由。娘子即当自出申达。”须臾设食，水陆毕备。食讫，青衣数十人前导，曰：“县主至。”见一女，年可十三四，姿色绝代。拜跪讫，就坐。谓穆曰：“庄居寂寞，久绝宾客，不意君子惠顾。然而与君有旧，不敢使婢仆言之，幸为勿笑。”穆曰：“羁旅之人，馆谷是惠，岂意特赐相见，兼许叙旧。且穆平生未离京洛，是以江淮亲故，多不之识，幸尽言也。”县主曰：“欲自陈叙，窃恐惊动长者。妾离人间已二百年矣。君亦何从而识？”穆初闻其姓杨，及自称县主，意已疑之。及闻此言，乃知是鬼，亦无所惧。县主曰：“以君独孤将军之贵裔，世禀忠烈，故欲奉托，勿以幽冥见疑。”穆曰：“穆之先祖，为隋室忠臣，县主必以穆忝有祖风，故欲相托，乃平生之乐闻也。有何疑焉？”县主曰：“欲自宣泄，实增悲戚。妾父齐王，隋帝第二子。隋室倾覆，妾之君父同时遇害。大臣宿将，无不从逆，唯君先将军，力拒逆党。妾时年幼，尚在左右，具见始末。及乱兵入宫，贼党有欲相逼者，妾因骂辱之，遂为所害。”因悲不自胜。穆因问其当时人物及大业末事，大约多同隋史。久之，命酒对饮，言多悲咽，为诗以赠穆曰：</div>
<div>&nbsp;</div>
<div>“江都昔丧乱，阙下多搆兵。豺虎恐吞噬，干戈日纵横。</div>
<div>&nbsp;</div>
<div>逆徒自外至，半夜开重城。膏血浸宫殿，刀枪倚檐楹。</div>
<div>&nbsp;</div>
<div>今知从逆者，乃是公与卿。白刃污黄屋，邦家遂因倾。</div>
<div>&nbsp;</div>
<div>疾风表劲草，世乱识忠臣。哀哀独孤公，临死乃结缨。</div>
<div>&nbsp;</div>
<div>天地既板荡，云雨时未亨。今者二百载，幽怀犹未平。</div>
<div>&nbsp;</div>
<div>山河风月古，陵寝露烟青。君子秉垣德，方垂忠烈名。</div>
<div>&nbsp;</div>
<div>华轩一惠顾，土室以为荣。丈夫立志操，存没感其情。</div>
<div>&nbsp;</div>
<div>求义若可托，谁能抱幽贞？”</div>
<div>&nbsp;</div>
<div>穆深嗟叹，以为班婕妤所不及也。因问其平生制作。对曰：“妾本无才，但好读古集。尝见谢家姊母，及鲍氏诸女，皆善属文，私怀景慕。帝亦雅好文学，时时被命。当时薛道衡名高海内，妾每见其文，心颇鄙之。何者；情发于中，但直叙事耳。何足称赞？”穆曰：“县主才自天授，乃邺中七子之流。道衡安足比拟？”穆遂赋诗以答之，曰：</div>
<div>&nbsp;</div>
<div>“皇天昔降祸，隋室如缀旒。患难在双阙，干戈连九州。</div>
<div>&nbsp;</div>
<div>出门皆凶竖，所向多逆谋。白日忽然暮，颓波不可收。</div>
<div>&nbsp;</div>
<div>望夷既结衅，宗社亦贻羞。温室兵始合，宫闱血已流。</div>
<div>&nbsp;</div>
<div>悯哉吹箫子，悲啼下凤楼。霜刃徒见逼，玉笄不可求。</div>
<div>&nbsp;</div>
<div>罗襦遗侍者，粉黛成仇雠。邦国已沦覆，馀生誓不留。</div>
<div>&nbsp;</div>
<div>英英将军祖，独以社稷忧。丹血溅黼扆，丰肌染戈矛。</div>
<div>&nbsp;</div>
<div>今来见禾黍，尽日悲宗周。玉树深寂寞，泉台千万秋。</div>
<div>&nbsp;</div>
<div>感兹一顾重，愿以死节酬。幽显倘不昧，终焉契绸缪。”</div>
<div>&nbsp;</div>
<div>县主吟讽数回，悲不自胜者久之。逡巡，青衣人皆将乐器。而有一人前白县主曰：“言及旧事，但恐使人悲感。且独孤郎新至，岂可终夜啼泣相对乎？某请充使，召来家娘子相伴。”县主许之。既而谓穆曰：“此大将军来护儿歌人，亦当时遇害，近在于此。”俄顷即至，甚有姿色。因作乐，纵饮甚欢。来氏歌数曲，穆惟记其一云：“平阳县中树，久作广陵尘。不意何郎至，黄泉重见春。”良久，曰：“妾与县主居此二百馀年，岂期今日，忽有嘉礼。”县主曰：“本以独孤公忠烈之家，愿一相见，欲豁幽愤耳。岂可以尘土之质，厚诬君子。”穆因吟县主诗落句云：“求义若可托。谁能抱幽贞？”县主微笑曰：“亦大强记。”穆因以歌讽之曰：</div>
<div>&nbsp;</div>
<div>“金闺久无主，罗袂坐生尘。愿作吹箫伴，同为骑凤人。”</div>
<div>&nbsp;</div>
<div>县主亦以歌答曰：</div>
<div>&nbsp;</div>
<div>“朱轩下长路，青草启孤坟。犹胜阳台上，空看朝暮云。”</div>
<div>&nbsp;</div>
<div>来氏曰：“曩者萧皇后欲以县主配后兄子，正见江都之乱，其事遂寝。独孤冠冕盛族，忠烈之家，今日相对，正为嘉偶。”穆问县主所封何邑？县主曰：“儿以仁寿四年生于京师，时驾幸仁寿宫，因名寿儿。明年，太子即位，封清河县主。上幸江都宫，徙封临安县主。特为皇后所爱，常在宫内。”来曰：“夜已深矣，独孤郎宜早成礼。某当奉候于东阁，俟晓拜贺。”于是群婢戏谑，皆若人间之仪。既入卧内，但其气奄然，其身颇冷。顷之，泣谓穆曰：“殂谢之人，久为尘灰，幸得奉事巾栉，死且不朽。”于是复召来氏，饮宴如初。因问穆曰：“闻君今适江都，何日当回？有以奉托，可乎？”穆曰：“死且不顾，何有不可？”县主曰：“帝既改葬，妾独居此。今为恶王墓所扰，欲聘妾为姬妾，以帝王之家，义不为凶鬼所辱。本愿相见，正为此耳。君将适江南，路出其墓下；以妾之故，必为所困。道士王善交书符于淮南市，能制鬼神。君若求之，即免矣。”又曰：“妾居此，亦终不安。君江南回日，能挈我俱去，置我洛阳北坂上，得与君相近，永有依托，生成之惠也。”穆皆许诺，曰：“迁葬之礼，乃穆家事矣。”酒酣，倚穆而歌曰：</div>
<div>&nbsp;</div>
<div>“露草芊芊，颓茔未迁。自我居此，于今几年。</div>
<div>&nbsp;</div>
<div>与君先祖，畴昔恩波。死生契阔，忽此相过。(贼吧Ｚei8.ＣＯm电子书.整*理*提*供)</div>
<div>&nbsp;</div>
<div>谁谓佳期，寻当别离。俟君之北，携手同归。”</div>
<div>&nbsp;</div>
<div>因下泪沾襟，来氏亦泣，语穆曰：“独孤郎勿负县主厚意！”穆因以歌答曰：</div>
<div>&nbsp;</div>
<div>“伊彼维阳，在天一方。驱马悠悠，忽来异乡。</div>
<div>&nbsp;</div>
<div>情通幽显，获此相见。义感畴昔，言存缱绻。</div>
<div>&nbsp;</div>
<div>清江桂舟，可以遨游。惟子之故，不遑淹留。”</div>
<div>&nbsp;</div>
<div>县主泣谢。穆曰：“一辱佳贶，永以为好。”须臾，天将明。县主涕泣，穆亦相对而泣。凡在坐者，皆与辞诀。既出门，回头无所见。地平坦，亦无坟墓之迹。穆意恍惚，良久乃定。因徙柳树一株以志之。家人索穆颇急。后数日，穆乃入淮南市，果遇王善交于市，遂求一符。既至恶王墓下，为旋风所扑三四，穆因出符示之，乃止。先是，穆颇不信鬼神之事，及此，乃深叹讶，亦私为所亲者言之。次年正月，自江南回，发其地数尺，得骸骨一具，以衣衾敛之。穆以其死时草草，葬必有阙。既至洛阳，大具威仪，亲为祝文以祭之。葬于安喜门外。其后独宿于村野，县主复至。谓穆曰：“迁葬之德，万古不忘。幽滞之人，分不及此者久矣。幸君惠存旧好，使我永得安宅。”穆睹其车与导从，悉光赫于当时。县主谢曰：“此皆君子赐也。岁至己卯，当遂相见。”其夕，因宿穆所，至明乃去。</div>
<div>&nbsp;</div>
<div>穆既为数千里迁葬，复昌言其事，凡穆之故旧亲戚，无不毕知。贞元十五年，岁在己卯。穆晨起将出，忽见数人至其家，谓穆曰：“县主有命。”穆曰：“岂相见之期至耶？”其夕暴亡。遂合葬于杨氏。</div>
<div>&nbsp;</div>
<div>○张云容</div>
<div>&nbsp;</div>
<div>薛昭者，唐元和末为平陆尉，以义气自喜，常慕郭代公李北海之为人。因夜值宿，囚有为母复仇杀人者，与金而逸之。县闻于廉使，廉使奏之，坐谪为民于海康。敕下之日，不问家产，但荷银铛而去。有客田山叟者，或云数百岁人，平日与昭契洽。乃赍酒阑道而饮馔之。谓昭曰：“君，义士也，脱人之祸，而自当之。真荆聂之俦也。吾请从子。”昭不许。固请，乃许之。至三乡夜，山叟脱衣易酒，大醉其左右，谓昭曰：“可遁矣。”与之携手出东郊，赠药一粒，曰：“非惟去疾，兼能去食。”又约曰：“此去但遇道北林薮繁翳处，可且匿。不独逃难，当获美姝。”昭辞行，遇兰昌宫，古木修竹，四合其所。昭逾垣而入，追者但东西奔走，莫能知踪矣。昭潜于古殿之西间。及夜，风清月郎，见阶间有三美女笑语而至，揖让升于花裀，以犀杯酌酒而进之。居首女子酹之曰：“吉利吉利，好人相逢，恶人相避。”其次曰：“良宵宴会，虽有好人，岂易逢耶。”昭居窗隙间闻之，又志田山叟之言，遂跃出曰：“适闻夫人云：‘好人岂易逢耶？’昭虽不才，愿备好人之数。”三女愕然良久，曰：“君是何人，而匿于此？”昭具以实对，乃设座于裀之南。昭询其姓字。长曰：“云容，张氏。”次曰：“凤台，萧氏。”次曰：“兰翘，刘氏。”饮将酣，兰翘命骰子，谓二女曰：“今夜嘉宾相逢，须有匹偶。请掷骰子，遇采强者，得荐枕席。”遍掷，云容采胜。兰翘遂命薛郎近云容姊坐。又持双杯而献曰：“真所谓合卺矣。”昭拜谢之。遂问：“夫人何许人？何以至此？”答曰：“某乃开元中杨贵妃之侍儿也，妃甚爱惜。尝令独舞《霓裳》于绣岭宫。妃赠我诗曰：‘罗袖动香香不已，红蕖袅袅秋烟里。轻云岭上午摇风，嫩柳池边初拂水。’诗成，皇帝吟讽久之，亦有继和，但不记耳。遂赐双金扼臂，因兹宠幸愈于群辈。此时多遇帝与申天师谈道，余独与贵妃独窃听，亦数侍天师茶药，颇获天师悯之，因间处叩头乞药。师云：“吾不惜。但汝无分，不久处世，如何。”我曰：“朝闻道，夕死可矣。”天师乃与绛雪丹一粒，曰：“汝但服之，虽死不坏。但能大其棺，广其穴，含以真玉，疏而有风，使魂不荡空，魄不沉寂，有物拘制，陶出阴阳，后百年得遇生人交精之气，或再生便为地仙耳。我没昌兰之时，同辈具以白，贵妃怜之，命中贵人陈玄造受其事，送终之器，皆荷如约，今已百年矣。仙师之兆，莫非今宵良会乎？此乃宿分，非偶然耳。”昭因诘申天师之貌，乃田山叟之魁梧也。昭大惊曰：“山叟即天师明矣！不然，何以委曲使余符曩日之事哉？”又问兰凤二子，容曰：“亦当时宫人有容者，为九仙媛所忌，毒而死之，藏吾穴之侧。与之交游，非一朝一夕矣。”凤台请击席而歌，送昭容酒，歌曰：</div>
<div>&nbsp;</div>
<div>“脸花不绽几含幽，今夕阳春独唤秋。我守孤灯无白日，寒云垄上更添愁。”</div>
<div>&nbsp;</div>
<div>兰翘和曰：</div>
<div>&nbsp;</div>
<div>“幽谷啼莺整羽翰，犀沉玉冷自长欢。月华不忍扃泉户，露滴松枝一夜寒。”</div>
<div>&nbsp;</div>
<div>云容和曰：</div>
<div>&nbsp;</div>
<div>“韶光不见分成尘，曾饵金丹忽有神。不意薛生携旧律，独开幽谷一枝春。”</div>
<div>&nbsp;</div>
<div>昭亦和曰：</div>
<div>&nbsp;</div>
<div>“误入宫墙漏网人，月华清洗玉阶尘。自疑飞到蓬莱顶，琼艳三枝半夜春。”</div>
<div>&nbsp;</div>
<div>诗毕，旋闻鸡鸣。三人曰：“可归室矣。”昭持其衣，超然而去。初觉门户至微，及经阈，亦无所妨。兰凤亦告辞而他往矣，但灯烛荧荧，侍婢凝立，帐幄绮绣，如贵戚家焉，遂同寝处，昭甚慰喜。如此觉数夕，但不知昏旦，容曰：“吾体已苏矣。但衣服破故，更得新衣，则可起矣。今有金扼臂，君可持往近县易衣服。”昭惧不敢去，曰：“恐为州县所执。”容曰：“无惮。可将我白绢去。有急即蒙首，人无能见矣。”昭如言，遂出三乡货之，市其衣服，夜至穴侧，容已迎门而笑，引入曰：“但启榇，当自起矣。”昭启之，果见容体已生。及回顾帷帐，惟一大穴，多冥器服玩金玉，惟取宝器而出。遂与容同归金陵幽栖，至今见在。容鬓不衰，岂非俱饵天师之灵药乎！申生，名元也。</div>
<div>&nbsp;</div>
<div>○李陶</div>
<div>&nbsp;</div>
<div>天宝中，陇西李陶寓居新郑，常寝其室。睡中有人摇之，陶惊起，见一婢，袍裤容色甚美。陶问：“那忽得至此？”婢云：“郑女郎欲相诣。”顷之，异香芬馥，有美女从西北陬壁中出，至床所再拜。陶知是鬼，初不交语，妇人惭怍却退。婢谩骂数四云：“田舍郎，待人固如是耶？令我女郎愧耻无量。”陶悦其美色，亦心讶之。因绐云：“女郎何在？吾本未见，可更呼之。”婢云：“女郎重君旧缘，且将复至，勿复如初，可以殷勤待之也。”及至，陶下床致敬，延之偶坐。须臾相近。女郎貌既绝代，陶深悦之。留连十馀日。陶母躬自窥视，累使左右呼之，陶恐阻己志，亦终不出。妇云：“夫家召君，何以不往？得无生罪于我。”陶乃诣母。母流涕谓曰：“汝承人昭穆，乃有鬼妇乎！”陶言其故。自尔半载，留连不去。其后，陶参选之上都，留妇在房。陶后遇疾笃，鬼妇在房，谓其婢云：“李郎今疾亟，奈何？当相与往省问。”至潼关，为鬼关司所遏，不得过。会陶堂兄亦赴选入关，鬼妇得随过。夕至陶所，相见忻悦。陶问：“何得至此？”云：“知卿疾甚，故此相视。”素所持药，因和以饮陶。陶疾寻愈。其年选得临津尉，与妇同从至舍。数日，当之官，鬼辞不行。问其故，云：“相与缘尽，不得复去。”言别凄怆，自此遂绝。</div>
<div>&nbsp;</div>
<div>○南楼美人</div>
<div>&nbsp;</div>
<div>葑溪刘天麒，少尝中秋夕独卧小楼，窗忽自启，视之，一美人靓妆缟服，肌体娇腻，真绝色也。天麒惋惚，不敢为语。已而揽其祛，乃莞尔纳之。天麒曰：“敢请姓氏。终当倩媒。以求聘耳。”美人曰：“妾上失姑嫜，终鲜兄弟，何聘乎？汝知今夕南楼故事，只呼南楼美人便已。”天曙，嘱曰：“君勿轻泄，妾当终夕至。”语讫，越邻家台榭而去。自是，每夜翩翩而至，相爱殊切。</div>
<div>&nbsp;</div>
<div>一日，天麒露其事于酒馀，人曰：“此妖也，君获罪深矣。”迨夕，美人让曰：“妾见君青年无偶，故犯律失身，奈何泄漏，致人有祸君之说。”遂悻悻而去，将岁杳然。天麒深忿前言，但临衾拭泪而已。</div>
<div>&nbsp;</div>
<div>至明岁秋夕，尝忆前事，楼中朗吟苏子瞻《前<a href="http://www.mingqingxiaoshuo.com/zajuxiqu/suzizhanzuixiechibifu/" target="_blank" class="infotextkey">赤壁赋</a>》云：“桂棹兮兰桨，击空明兮溯流光。渺渺兮予怀，望美人兮天一方。”歌方罢，忽美人仍越台榭而至曰：“妾见君朝夕忧忆，又为冯妇。”相与至夜半，美人潸然泣曰：“风情有限，世事难遗，闻君新婚在迩，今将永别，不然不直分爱于贤配，抑将不利于吾君。”天麒稍悟，犹豫间，美人不见矣。天麒婚后，更无他异。</div>
<div>&nbsp;</div>
<div>○城西处子</div>
<div>&nbsp;</div>
<div>宋时有吴生者，寓宿城西兰芳。夜半，闻扣扉者，启视之，乃一处子，容貌雅淡。问其从来，以比邻答之，谓生曰：“吾旦见子过门，心私悦焉，欲谐伉俪，有此私奔。恐家人觉之，姑暂归矣。”生意氵㸒荡，强留入室，遂止宿焉。自度以为巫山之遇，不是过也。亥至寅去，往复为常。居数月，寺僧视生容止，稍疑之，因语之。初不肯言，诘问百端，乃以实告。僧惊叹曰：“昨一官员有女，才色艳丽，选充内庭，病卒，权殡西廊三年矣。曩尝出蛊行客，汝遇得非是乎？且吾邻并无处女，若是者，不亟去，祸且及矣。”生惑于爱，犹未忍。至夜，于窗间得一诗云：“四湖著眼事应非，倚槛临流吊落晖。昔日燕莺曾共语，今宵鸾凤叹孤飞。死生有分愁侵骨，聚散无缘泪湿衣。寄与吴郎休负我，为君消瘦十分肌。”墨色惨淡，不类人书。生始惧，翌日遂行。</div>
<div>&nbsp;</div>
<div>○韩宗武</div>
<div>&nbsp;</div>
<div>韩宗武文若，侍父庄敏公之官于蜀，舍郡宇书室中。僻在一隅，去使宅稍远，丛竹果树，前有大池，芰荷甚盛。孟秋初三日，风月清爽，闲步砌下，闻池中荷叶窸窣，声如急风至，视月影中，一青衣从一女行池上，其衣皆绡毂鲜丽，隔衣见肤，肤莹白如玉。韩问曰：“不识子为何神，辄此临顾，愿闻所来。”女曰：“予非神，亦非鬼，乃仙也。籍中与君有缘，特来相见，幸无怖。”语言清丽，颜色艳美，服饰香洁，非尘间所常睹。韩曰：“既言有缘，当为夫妇耶？”笑曰：“然。当有日，不可遽。”韩请期，曰：“后五日，会之七夕，可设珍果，焚香相待，仍屏左右。”遂去。复闻荷叶声，乃不见。及期而至，容服益华美于前，见酒果，怒曰：“何不精若此？”韩惭曰：“大人性严，不敢广求，极力止此耳。”女令青衣取于其家，顷刻即至，若只此池畔取之。所赍果实，虽市廛中物，俱极精，犹疑之。每食留其核，置砚匣内。夜分同寝，率如常人，但不肯言姓氏，云：“我有父母，迨晓告去。”久而狎熟，极惑之。女戒曰：“切勿轻泄，使我受祸。”家人讶韩病瘁，终不以告。会庄敏公移官陕右。女曰：“我所不能以逐君去者，盖道途修阻，弱质弗堪。相别之后，幸无念我，且得罪。”韩惨然曰：“岂能无念哉？”遂别。</div>
<div>&nbsp;</div>
<div>韩思之，忘寝与食。既到陕，以夏夜，偕兄弟坐庭下，忽瞥然而起，俄复来，意色欣欣，若有所感，白纱衫袖上，有血污迹甚多。众惊异，共白父母庄敏公，杖之，使尽言，始具实以对。女继至曰：“为尔念我，二亲诟责，然从此可以数来，我在中路，为石损腹胁，其血故在。”韩喜拊其腹，因污衣。自是每留心焉。旬日，韩又娶妇，礼迎之。女妇入罗帏中，见一美人据床叱曰：“我正在此，汝那敢来？”女大骇退避。他夜伺其去，乃克成婚。异时，女来则进妇别室，女相处自如，无可奈何。</div>
<div>&nbsp;</div>
<div>○小水人</div>
<div>&nbsp;</div>
<div>安城彭姓者，筑庵山中，命奴守之。暮有女子，自称小水人，径入卧室。奴拒之，妇云：“只见船泊岸，那见岸泊船，何无情如此？”因近奴身，自解下体，奴疑为怪，遂各榻而寝。夜中，又登奴榻。奴举而掷之，轻如一叶。奴惧，起取佛经执之。女笑曰：“经从佛出，佛岂在经耶？汝谓畏佛，诚畏经耶。”天将晓，起击庵钟。女云：“莫打莫打，打得人心碎。”取髻上梳掠鬓而去。奴出观所向，忽入松林不见，壁上有诗云：</div>
<div>&nbsp;</div>
<div>“妾住小水边，君住青山下。青山不可再，日月坐成夜。</div>
<div>&nbsp;</div>
<div>只见船泊岸，不见岸泊船。岂能源谷里，风雨误芳年。</div>
<div>&nbsp;</div>
<div>薄情君抛弃，咫尺万里远。一夜月空明，芭蕉心不展。</div>
<div>&nbsp;</div>
<div>解下绿罗裙，无情对有情。那知妾意重，只道妾身轻。</div>
<div>&nbsp;</div>
<div>经从佛口出，佛不在经里。郎在妾心头，郎身隔万里。</div>
<div>&nbsp;</div>
<div>月色照罗衣，永夜不得寐。莫打五更钟，打得人心碎。”</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：自昔忠孝节烈之士，其精英百代如生，人尸而祝之不厌。而狞恶之雄，亦强能为厉于人间。盖善恶之气，积而不散，于是凭人心之敬且惧而久焉。惟情不然，墓不能封，榇不能固，门户不能隔，世代不能老。鬼尽然耶？情使之耳。人情鬼情，相投而入，如狂如梦，不识不知，幸而男如窦玉，女如云容，伉俪相得，风月无恙，此与仙家逍遥奚让！不幸而鬼有焚灭之惨，人有夭折之患，其人鬼之数，亦自有尽时耳！情曷故哉，麻叔谋杨连真伽掘毁帝王坟墓，暴骸如山。渊之贤焉而夭，乌之颖焉而夭，获之力焉而夭，统之智焉而夭，人鬼之厄，岂必在情哉！道家呼女子为粉骷髅，而悠悠忽忽之人，亦等于行尸走肉，又安在人之不为鬼也？</div>
<div>&nbsp;</div>