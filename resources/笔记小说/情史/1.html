
<p>&nbsp;范希周</p>
<div>&nbsp;</div>
<div>建炎庚戌岁，建州贼范汝为因饥荒，啸聚至十余万。次年春，有关西人吕忠翊，受福州税官。方之任，道过建州，有女十七八岁，为贼徒所掠。汝为有族子名希周，本士人，年二十五六，犹未娶。吕监女为希周所得。希周知为宦家女，又有色，性复柔和，遂卜曰，合族告祖备礼，册为正室。是冬，朝廷命韩郡王统大军讨捕。吕氏谓希周曰：“妾闻贞女不事二夫，君既告祖成婚，则君家之妇也。孤城危逼，其势必破。君乃贼之亲党，其能免乎!妾不忍见君之死。”引刀将自刎，希周急止之曰：“我陷贼中，原非本心，无以自明，死有余责。汝衣冠儿女，掳劫在此，大为不幸。大将军将士皆北人，汝既属同方，或言语相合，骨肉宛转相遇，又是再生。”吕氏曰：“果然，妾亦终身无再嫁理。但恐为军将所掳，誓不再辱，惟一死耳!”希周曰：“吾万一漏网，亦终身不娶，以答汝今日之心。”先是，吕监与韩郡王有旧。韩过福州，辟吕监为提辖官，同到建州。十余日城破，希周不知所之。吕氏见兵势甚盛，急就荒屋白缢。吕监巡警之次，适见之，使人解下，乃其女也。良久方甦，具言所以。父子相见，且悲且喜。事定，吕监随韩帅归临安，将改嫁女。女不欲，父骂曰：“汝恋贼耶？”吕氏曰：“彼虽名贼，实君子也。但为宗人所逼，不得已而从之。在贼中，常与人作方便，若有天理，其人必不死。儿今且奉道在家，亦足娱事二亲，何必嫁也。”</div>
<div>&nbsp;</div>
<div>绍兴壬戌岁，吕监为封州将领。一日，广州使臣贺承信，以公牒到将领司，吕监延于厅上。既去，吕氏谓吕监曰：“适来者何人”吕监曰：“广州使臣。”吕氏曰：“言语走趋，宛类建州范氏子。”监笑曰：“勿妄言，彼自姓贺，与汝范家子毫无相惹。”吕氏嘿然而止。</div>
<div>&nbsp;</div>
<div>后半载，贺承信以职事复至吕监厅事，吕监时或延以酒食。吕氏屡窥之，知实希周也。乃婉诉其父，因饮酒款熟间，问乡贯出身。贺羞愧曰：“某建州人，实姓范，宗人范汝为者叛逆，某陷在贼中。既大军来讨，城陷，举黄旗招安。某恐以贼之宗族，一并诛夷，遂改姓贺，出就招安。后拨在岳承宣军下。收杨么时，某以南人便水，常在前锋，每战某尤尽力，主将知之，贼平后，遂特与某解繇。初任和州指使，第二任授合州监，以缺远，逐只受此广州指使。”吕监又问曰：“令孺人何姓，初娶再娶乎？”范泣曰：“在贼中时，掳得一官员女为妻。是冬城破，夫妻各分散走逃，且约苟全性命，彼此勿娶嫁。某后来又在信州寻得老母。现今不曾娶，只有母子二人爨妾一人而已。”语讫，悲泣失声。吕监感其恩义，亦为泣下。引入中堂见其女，留住数日，事毕，令随希周归广州。</div>
<div>&nbsp;</div>
<div>后一年，吕监解满，迂道之广州。待希周任满，同赴临安。吕得淮上州钤，范得淮上监税官。</div>
<div>&nbsp;</div>
<div>范子作贼，吕氏从贼，皆非正也。贪生畏逼，违心苟就，其实俱有不得已者焉。既而鳏旷相守，天亦怜其贞而终成就之，奇哉!</div>
<div>&nbsp;</div>
<div>盛道</div>
<div>&nbsp;</div>
<div>赵援姜，资中盛道妻。建安五年，道坐罪，夫妻闭狱。子翔，方五岁。姜谓道曰：“官有常刑，君不得免矣!妾在，何益君门户。君可同翔亡命，妾代君死，可得继君宗庙。”道依违数日，姜苦劝之，遂解脱，给衣粮使去。姜代为应对，度道走远，乃告。吏杀之。后遇赦，父子得还。道虽仕宦，终不再娶。</div>
<div>&nbsp;</div>
<div>羊角死生之义，不谓见于闺阃。</div>
<div>&nbsp;</div>
<div>祝琼</div>
<div>&nbsp;</div>
<div>德兴祝琼妻程氏，生二子，曰萃，曰英，母子悉被姚寇虏去。琼不爱重赀，遣人赎之。寇不满意，第许赎其长儿萃，而犹执程氏与幼儿。程氏泣谓赎者曰：“吾终不辱吾夫”。至盘田坐麦畦中，指寇大骂。寇怒而毙之。越三日，有族人过其地，见小儿走入麦畦中，就而视之，见程氏尸在。死且三日，又值大暑，面色如生。而儿三日无乳不死。族人归报琼，琼疾趋收其尸，抱其子归。琼亦终身不再娶。</div>
<div>&nbsp;</div>
<div>天台郭氏</div>
<div>&nbsp;</div>
<div>郭氏天台人，嫁为某卒妻，殊有姿色。千夫长李某心慕焉。会卒远戍，李日至卒家，百计调之，郭氏毅然不可犯。夫归，具以白之。一日，李过卒家，卒忆前事，怒形于色，亟持刃出，而李已脱走，诉于县。案议持刃杀本部官，罪当死。置之狱中，郭氏躬往餽食。闭户业绩纺，以资衣食。久之，有叶押狱者，尤有意于郭氏。乃顾视其卒，日饮食之，情若手足。卒感激入骨髓。忽传有五府官来，盖斩决罪囚者。叶报卒知，卒谓郭氏曰：“我死有日，此叶押狱未有妻，汝可嫁之。”郭氏日：“汝以我色致死，我又能再适以求生乎!”既归，持二幼儿痛泣而言曰：“汝父行且死，汝母死亦在旦夕，我儿无所倚，终必死于饥寒，今将卖汝以活性命。汝归他人家，非若父母膝前，仍自娇痴为也。”其子女颇聪慧，解母语意，抱母而号，引裾不肯释手。遂携二儿出，召人与之。行路亦为之堕泪。富室有怜之者，纳其子女，赠钱三十缗。郭氏以二之一具酒馔，携至狱门，愿与夫一再见，叶听入。哽咽不能语，既而曰：“君扰叶押狱多矣，可用此少答之。又有钱若干，可收取自给。我去一富家执作，恐旬日不及见君也。”饮泣而别。走至仙人渡溪水中，危坐而死。是水极险恶，竟不为冲击倒仆。人有见者，报之县。往验得实，皆惊异失色，为具棺敛葬之，表其墓曰“贞烈”。宣抚使廉得其事，原卒之情，释之。富家遂还其子女，卒亦终身誓不再娶。</div>
<div>&nbsp;</div>
<div>始以色采动人，累夫于死。卒能以节动人，脱夫子死。世之娶妇，每求美而不求贤，其自为亦拙矣。</div>
<div>&nbsp;</div>
<div>长安大昌里人，有仇家欲报之而无道。劫其妻父，使要其女。父呼其女而告之。女计念：不听，则杀父，不孝；听之，则杀夫，不义。欲以身当之，应曰：“诺，夜在楼上，新沐头，东首卧，则是矣。妾请开户俟。”仇家至，断头持去，视之，乃其妻头也。仇家痛焉，遂释，不杀其夫。此女不忍其夫，宁自忍也。郑雍姬之见偏矣哉。</div>
<div>&nbsp;</div>
<div>罗敷</div>
<div>&nbsp;</div>
<div>邯郸秦氏女，名罗敷，嫁邑人王仁。仁为赵王家令。敷出采桑于陌上，赵王登台见而悦之，因置酒欲夺焉。敷善弹筝，作《陌上桑》之歌以自明，赵王乃止。其一解云：</div>
<div>&nbsp;</div>
<div>“日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽着帩头。耕者忘其犁，锄者忘其锄，来归相怨怒，但坐观罗敷。”</div>
<div>&nbsp;</div>
<div>其二解云：</div>
<div>&nbsp;</div>
<div>“使君从南来，五马立踟蹰。使君遣吏往，问是谁家姝。‘素氏有好女，自名为罗敷。’‘罗敷年几何’‘二十尚不足，十五颇有余。’使君谢罗敷：‘宁可共载不’罗敷前致辞：‘使君一何愚？使君自有妇，罗敷自有夫。’”</div>
<div>&nbsp;</div>
<div>其三解云：</div>
<div>&nbsp;</div>
<div>“东方千余骑，夫婿居上头。何用识夫婿，白马从骊驹。青丝系马尾，黄金络马头。腰中鹿卢剑，可值千万余。十五府小吏，二十朝大夫，三十侍中郎，四十专城居。为人洁白晳，鬑鬑颇有须。盈盈公府步，冉冉府中趋。坐中数干人，皆言夫婿殊。”</div>
<div>&nbsp;</div>
<div>一解，极慕己容色之美。末解，画出一个风流佳婿。夫妇相爱之情，隐然言外。赵王闻之，亦不觉惭矣。</div>
<div>&nbsp;</div>
<div>李妙惠&nbsp;</div>
<div>&nbsp;</div>
<div>李妙惠，扬州女，嫁与同里举人卢某为妻。卢以下第发愤，与其友下帷西山寺中，禁绝人事，久无家音。</div>
<div>&nbsp;</div>
<div>成化二十年，有与同名者死京城，乡人误传卢死，父母信之。居无何，岁大饥，维扬以北，家不自给。父母怜李寡贫，欲夺其志，强之不可。临川盐商谢能博子启，闻其美且贤也，致币请婚。李自缢者再，公姑患之。时李之父在外郡，训乡学。李母偕邻妪劝谕殷勤，防闲愈密。李日夜哀泣，闻者为之堕泪。既知势不可解，乃勉从焉。缄书与父诀，词甚惨。及归谢家，抗志益笃。谢之继母，亦杨州人，与<a href="http://www.mingqingxiaoshuo.com/renwu/liyou/" target="_blank" class="infotextkey">李有</a>瓜葛。李即跪请，愿延斯须之命，终身为主母执役。因坚侍母旁不去。谢故饶婢妾，未及凌犯。居数日，李复恳请为尼，母姑唯唯。度还乡无复之耳，于时(是)启船先发，而母及李继之。至京口，舟泊金山寺下，母偕之上寺酬醮。有笔墨在方丈，李取题壁间云：</div>
<div>&nbsp;</div>
<div>一自当年拆凤凰，至今消息两茫茫。盖棺不作横金妇，入地还从折桂郎。彭泽晓烟</div>
<div>梦归宿，<a href="http://www.mingqingxiaoshuo.com/zajuxiqu/linjiangyixiaoxiangqiuyeyu/" target="_blank" class="infotextkey">潇湘夜雨</a>断愁肠。新诗写向金山寺，高挂云帆过豫章。</div>
<div>&nbsp;</div>
<div>款其后曰：“扬州卢某妻李氏题。”卢后会试登甲榜，捷音至扬州，父母乃知子存，然无及矣。</div>
<div>&nbsp;</div>
<div>弘治元年，纂修宪庙实录，差进士姑苏杜子开来江右采事，未报，复使卢促之。过家，知妻已嫁， 恐伤父母，不敢言，然亦未忍别议，遂行。道出镇江，登金山，见寺壁题，不觉气噎。问之寺僧，曰：“先有姑媳过此，留题去矣。”卢录其诗以去。至江右，密筹之徐方伯。方伯曰：“咸艘逾千，孰从觇察？纵得之，声亦不雅。盍以计取乎!”乃选台隶最黠者一人，谕以其故，令熟诵前诗，驾小艇，沿盐船上下歌而过之。越三日，忽闻船中女声启窗唤曰：“此诗从何得来”隶前致卢命。李大惊曰：“扬州卢举人，其死已久，尔欺我也。”隶备述如所谕语。叩父母及妻名，一一不爽。李遂掩泣曰：“其我夫矣。始吾闻歌已疑之，恨未有间。今日商偶往娼院，母亦过邻舟，故得问汝。汝归可善为我辞。”因密致之约，挥手曰：“去，去!”隶归报，其夜，依期舟来，遂接李至公馆，夫妻欢会如初。商赀具付母主其出入，母转以委李。及商归，检视，历历分明，封志完固，叹曰：“关羽昔逃归汉，曹公时不追，而曰‘彼各为其主’，此亦为其夫耳。贞妇也，可置之。”弘治二年也。</div>
<div>&nbsp;</div>
<div>卢下帷发愤，不必绝家音。其父母且从容问耗，亦不必汲汲嫁妇。天下多<a href="http://www.mingqingxiaoshuo.com/shitairenqing/meifuren/" target="_blank" class="infotextkey">美妇人</a>，商人子亦不必强纳士人之妻。全赖李氏矢心不贰，遂成一片佳话。</div>
<div>&nbsp;</div>
<div>卢夫人</div>
<div>&nbsp;</div>
<div>卢夫人，房玄龄妻也。玄龄微时，病且死，曰：“吾病革，君年少，不可寡居，善事后人。”卢泣，入帷中，剔一目示玄龄，明无他念。玄龄愈，礼之终身。</div>
<div>&nbsp;</div>
<div>按梁公夫人至妒。太宗将踢公美人，屡辞不受。帝令皇后召夫人，告以“媵妾之流，今有常制。且司空年暮，帝欲有所优诏”之意。夫人执意不回。帝乃令谓之曰：“若宁不妒而生，宁妒而死!”乃遣酌卮酒与之，曰：“若然，可饮此鸩。”然实非鸩也。夫人一举便尽，无所留难。帝曰：“我尚畏见，何况玄龄!”人谓房公为怕妇，抑孰知感剔目之情也。</div>
<div>&nbsp;</div>
<div>金三妻</div>
<div>&nbsp;</div>
<div>昆山舟师杨姓者，雅与金姓者善。金姓者死，有子曰金三，年十七八，窭甚，将行乞。杨见而怜之，因招入舟收养之。既久，杨夫妇以其力勤也，爱之甚。杨无子，有一女，年亦相若，因以妻三。岁余产一女，逾睟盘，病死。三哭之甚哀，成疾，日渐尪羸阽危。杨夫妇始悔恨，骂詈不绝。一日江行，泊孤岛下，杨谓三：“舟中乏新，不得炊，可登岸拾枯枝为爨。”三力疾去，则弃三挂帆行矣。三得枯枝至泊所，失舟所在。知杨弃己也，恸哭欲赴江死。既又念，岛中或逢人，冀可救援。转入林，行至一所，见戈戟森森，列卫在焉，为之骇愕。徐侦之，无所闻。渐就问，寂无人，仅有八大箧，封识完好，竟不知为何。盖盗所劫财，暂置此地。三乃匿戈沟中，再临江滨，适有他舟经其地，三招之来，曰：“我有行李，待伴不至，可附我去。”舟人许诺。遂即携八大箧入舟。行抵仪真，问居停主人家，密启箧视，皆金珠也。即其地售值得如千(干)，服食起居非故矣。既收童仆，复将买妾。一日过河下，杨舟适在，三识之，杨不知也。三乃使人雇其舟，去往湖襄贾。辎重累累，舳舻充(牜刃)。</div>
<div>&nbsp;</div>
<div>先是杨弃三时，女昼夜啼哭不欲生。父母强之更纳婿，女不从。至是三登舟，舟人莫敢仰视。女窃窥之，惊语母曰：“客状甚似吾婿。”母詈之曰：“见金夫不有躬耶？若三，不知死所矣。”女遂不敢言。三顾女，佯谓舟人曰：“何不向船尾取破毡笠戴之”。盖三窭时，初登杨舟有是言也。于是妻觉之，出相见，与抱哭，欢若平生。而杨夫妇罗拜请罪，悔过无已。三亦不与较。寻同归三家焉。未几，会剧寇刘六、刘七叛入吴。三出金帛募死士，从郡别驾胡公，直捣狼山之穴，缚其渠魁，讨平之，功授武骑尉，妻亦从封云。事载《耳潭》。</div>
<div>&nbsp;</div>
<div>申屠氏</div>
<div>&nbsp;</div>
<div>申屠氏，宋时长乐人，美而艳，申屠虔之女也。既长，幕孟光之为人，名希光。十岁能属文，读书一过，辄能成诵。其兄渔钓海上，作诗送之曰：</div>
<div>&nbsp;</div>
<div>“生计持竿二十年，茫茫此去水连天。往来酒洒临江庙，昼夜灯明过海船。雾里鸣</div>
<div>螺分港钓，浪中抛缆枕霜眠。莫辞一棹风波险，平地风波更可怜。”</div>
<div>&nbsp;</div>
<div>其父常奇此女，不妄许人。年二十，侯官有董昌，以秀才异等，为虔所识，逐以希光妻昌。希光临行，作留别诗曰：</div>
<div>&nbsp;</div>
<div>“女伴门前望，风帆不可留。岸鸣蕉叶雨，江醉寥花秋。百岁身为累，孤云世共浮。</div>
<div>泪随流水去，一夜到阃州。”</div>
<div>&nbsp;</div>
<div>入门，绝不复吟，食贫作苦晏如也。居久之，当靖康二年，郡中大豪方六一者，虎而冠者也。闻希光美，心悦而好之，乃使人阴诬昌重罪，罪至族。六一复阳为居间， 得轻比，独昌报杀，妻子幸无死。因使侍者通殷勤，强委禽焉。希光具知其谋，谬许之。密寄其孤于昌之友人。乃求利匕首，怀之以往，谓六一曰：“妾自分身首异处矣，赖君高谊，生死而骨肉之，妾之余，君之身也，敢不奉承君命。但亡人未归浅土，心窃伤之，唯君哀怜，既克葬，乃成礼。”六一大喜，立使人以礼葬之。于是希光伪为色喜，装入室。六一既至，即以吃首刺之帐中，六一立死。因复杀其侍者二人。至夜中，诈谓六一卒病委笃，以次呼其家人。家人皆愕，卒起不意，先后奔入，希光皆杀之，尽灭其宗。因斩六一头，置囊中，驰至董昌葬所，以其头祭之。明旦，悉召山下人告之曰：“吾以此下报董君，吾死不愧魂魄矣。”遂以衣带自缢而死。</div>
<div>&nbsp;</div>
<div>此妇是谢小娥一流人。方知劓鼻断腕，尚是自了汉勾当。彼甄皇后、巢刺王妃、朱氏辈，反面事仇，真禽兽不若矣。</div>
<div>&nbsp;</div>
<div>王世名妻</div>
<div>&nbsp;</div>
<div>王生世名，武义人。父良，为其族兄俊殴死，巳成讼，而伤暴残父尸，复自罢仇。从族尊者之议，割亩以谢，则受之。而岁必封识其亩值藏之，人不知也。仇以好来，亦好接之，不废礼也。已而，阴铸剑，镂曰“报仇”，自佩之。其绘父像，亦绘持剑者在侧。人问之，曰：“古人出必佩剑也。”凡四五载，得游泮，兼抱子矣，始谓妇俞曰：“打此呱呱，王氏之先不馁。所以隐忍至此者，正有需也。今固死日。上有太夫人，下有婴儿，贵在汝。”遂仗剑出，斩仇头于蝴蝶山下。归拜母曰：“儿死父，不得侍母膝下矣。”尽出其所封识之值及剑，自造县请死。是日，邑小无不人人发竖者。尹陈君伤之，令且就闲室，以闻于诸大吏。诸大吏以属金华尹汪君决之。汪君廉得其状，益用惋悼，曰：“法必视其父尸。父伤重，则子罪缓。”盖欲生之也。生曰：“始惟不忍暴残父尸，故自死，不然仇死耳。岂有造罪弥天，而复失初志者？何愚也。今日宜自杀，造邑庭来受法耳。但母恩未断，暂归别母。”汪君纵之归，而身随之，犹欲伸法如前议。生友两邑诸生数百人，皆怂恿之曰：“必如议。”乃生已不食，触阶死矣。两尹皆为下泣，诸生哭声振天。当生之饮恨于嘻笑，而誓必死也，他人不知，俞独知之，曰：“君能为孝子，妾能为节妇。”生曰：“节何易言耶!”妇曰：“安见女而非男者”生曰：“已属汝堂上怀中矣，何死为？”妇曰：“为君忍三岁，逾三岁，非君所能禁也。”逾三岁，妇果绝食死。始其家欲以生柩归窆，妇不可。至是以双柩出，合葬焉。直指马君以其事闻于朝，旌其门曰“孝烈”。</div>
<div>&nbsp;</div>
<div>他人不知，俞独知之，俞必可与为密者。俞知之而不止之，是能明大义，不为情掩者也。夫忍五载而死孝，妇忍三岁而死节，慷慨之谊俱以从容成之。卓哉!</div>
<div>&nbsp;</div>
<div>惠士玄妻&nbsp;</div>
<div>&nbsp;</div>
<div>惠士玄病革，其妻王氏曰：“吾闻病者，粪苦则愈。”乃尝其粪，颇甜，王氏色愈忧。士玄嘱王氏曰：“我病必不起，前妾所生子，汝善保护之，待此子稍长， 即从汝改嫁矣。”王氏泣曰：“君何出此言”数日，士玄卒。比葬，王氏遂居墓侧，蓬首垢面，哀毁逾礼。常以妾子置左右，饮食寒暖，调护惟恐不至。岁余，妾子亦死，乃抚膺呼曰：“天乎，无复望矣!”遂自经于墓侧。</div>
<div>&nbsp;</div>
<div>其生其死，必不忙错。或言贞妇不必死者，固也。顾死，岂不贞者所能办耶？昔有妇以贞节被旌，寿八十余，临殁召其子媳至前，属曰：“吾今日知兔矣。倘家门不幸，有少而寡者，必速嫁，毋守。节妇非容易事也。”因出左手示之，掌心有大疤，乃少时中夜心动，以手拍案自忍，误触烛钉，贯其掌。家人从未知之。然则趁情热时，结此一段好局，不亦善乎!</div>
<div>&nbsp;</div>
<div>从二姑</div>
<div>&nbsp;</div>
<div>从二姑，为宣化里人从必达女，适赵璁。两家皆田舍儿，曾不闻醮(谯)诫语。乃其倡随和睦，殆出天性，乡邻贤之。越六年，璁病且死，目其妻而不能言。二姑泣曰：“将毋以妾为念乎？当与君同穴耳!”于是璁目始瞑。二姑抚尸哭之屡绝，其姑力慰不解，誓以死殉。姑因嘱一老婢密护之。二姑知姑意，为节哀。既葬璁舍东隅，朝夕持浆饭哭奠焉。闻者为之哽咽。未几，私告其婢曰：“幸善视吾姑。吾夫待我暝暝且旬日，今得以身与之试黄泉，蓐蝼蚁，死无恨矣。”语毕，逆不复食。寻以他事绐婢出，即闭门，解其绖，缢死室中。姑与婢破壁放之，无及矣。死之日，年才二十有四。其始哭之恸，曰：“妇死吾儿也!”因举其丧，与璁合葬。</div>
<div>&nbsp;</div>
<div>同穴之盟，不食其言，女中之荀息乎!</div>
<div>&nbsp;</div>
<div>狄阿毛妻</div>
<div>&nbsp;</div>
<div>高氏，嘉定狄阿毛妻也。配狄一月，患痈疽，高吮之，不愈，死。高抱尸恸哭，三日不纳水浆。家贫<a href="http://www.mingqingxiaoshuo.com/shitairenqing/huozang/" target="_blank" class="infotextkey">火葬</a>，火炽，高便跃入火，姑救出之。高恨不得从夫地下，取夫骨啮吞之。父母惊异而谋疾嫁，恐迟之则死也。漏言于高，高归舍即断发，其夕竟雉经。</div>
<div>&nbsp;</div>
<div>从二姑与高氏，皆田舍市井家儿耳。乃其捐生殉节，盖世胄读书知礼义者之所不能为也。嘉靖间，有司奏请故相靳文僖继夫人旌典，事下礼部，仪曹郎与靳有姻(女连)，力为之地。宗伯吴山曰：“凡义夫、节妇、孝子、顺孙诸旌典，为匹夫匹妇发潜德之光，以风世耳。若士大夫家，自应如此，彼生受殊封，奈何复与匹妇争宠灵也!”会赴直入西院，遇大学士徐阶，阶亦以为言。山正色曰：“相公亦虑阁老夫人再醮耶”阶语塞而止。呜呼!使吴宗伯之说得伸，从二姑辈必不冥没于地下，而民风庶有兴乎!</div>
<div>&nbsp;</div>
<div>泖湖谢氏</div>
<div>&nbsp;</div>
<div>泖湖谢氏，松江巨室也。国初被籍没，坐诛。妇有美色，给配象奴。妇绐奴曰：“待我祭亡夫，刀从尔。”奴信之。妇携酒饭，至武定桥哭奠，赋诗云：</div>
<div>&nbsp;</div>
<div>“不忍将身配象奴，自携麦饭祭亡夫。今朝武定桥头死，一剑清风满帝都。”</div>
<div>&nbsp;</div>
<div>遂拔剑自刎死。</div>
<div>&nbsp;</div>
<div>史五妻</div>
<div>&nbsp;</div>
<div>史五妻徐氏，定远人，年二十八，元末，五为百夫长。至正十二年五月，暴兵至县，五巷战死之。明日，兵退。徐氏求其夫于积尸之中。血渍身衣，众莫能辨。徐氏因忆其夫尝佩一绣囊，于是细辨而得之，知其为夫尸也，口吮手足及绣囊上血，载之以归。令匠氏治棺甚大，众莫测其意。棺既成，遂沐浴缢死尸旁。乡人义之，与夫同棺而葬。</div>
<div>&nbsp;</div>
<div>王氏妇&nbsp;</div>
<div>&nbsp;</div>
<div>至元十三年冬，元师渡江至天台。有千户掠得一王氏妇。夫家临海人，妇有美色。千户尽杀其舅姑与夫，欲强胁之，不可。明年春，遂驱以北行。至嵊县清风岭，妇仰天窃叹曰：“吾知所以死矣。”即啮拇指出血，题诗崖石上：</div>
<div>&nbsp;</div>
<div>“君王无道妾当灾，弃女抛男逐马来。夫面不知何日见，妾身料得几时回</div>
<div>两行清泪频偷滴，一片愁眉锁不开。回首故山看渐远，存亡两字实哀哉!”</div>
<div>&nbsp;</div>
<div>写毕，遂投崖死。后杨廉夫感其事，题诗云：</div>
<div>&nbsp;</div>
<div>“介马驮驮百里程，清风岭上血书成。祇应刘阮桃花水，不似巴陵汉水清。”</div>
<div>&nbsp;</div>
<div>后，廉夫无子。一夕，梦一妇人谓曰：“尔知所以无后乎？”曰：“不知。”妇人曰：“尔忆题王节妇诗乎？尔虽不能损节妇之名，而心则伤于刻薄。毁窃节义，其罪至重，故天绝尔后。”廉夫既寤，大悔，遂更作诗曰：</div>
<div>&nbsp;</div>
<div>“天随地老妾随兵，天地无情妾有情。指血啮开霞峤赤，苔痕化作雪江清。</div>
<div>愿随湘瑟声中死，不逐胡笳拍里生。三月子规啼断血，秋风无泪写哀铭。”</div>
<div>&nbsp;</div>
<div>后复梦妇人来谢。未几，果得一子。</div>
<div>&nbsp;</div>
<div>杨之诗，意但刻薄耳，非显然毁谤也，而犹蒙幽责如此。况月娥星女，帝妃洛神，种种污蔑，当得何罪!</div>
<div>&nbsp;</div>
<div>徐君宝妻</div>
<div>&nbsp;</div>
<div>宋末，岳州徐君宝秦某氏，被虏来杭，居韩蕲王府。自岳至杭数千里，虏数欲犯之，而终以计巧脱。盖某氏有令姿，主者弗忍杀之也。一日主者怒甚，将即强焉。度不可脱，乃谓曰：“俟我祭谢先夫，然后乃为君妇未晚也。君奚怒焉。”虏喜而许之。遂严妆焚香，祝毕，取笔题《满庭芳》一阙于壁上，赴池水死。其词云：</div>
<div>&nbsp;</div>
<div>汉上繁华，江南人物，尚遗宣政风流。绿窗朱户，十里烂银钩。一旦刀兵齐</div>
<div>举，旌旗拥，百万貔貅。长驱入，歌台舞檄，风卷落花愁。 清平三百载，典章</div>
<div>文物，扫地俱休。幸此身未北，犹客南州。破鉴徐郎何在？空惆怅，相见无由。</div>
<div>从今后，梦魂千里，夜夜<a href="http://www.mingqingxiaoshuo.com/zajuxiqu/lvdongbinsanzuiyueyanglou/" target="_blank" class="infotextkey">岳阳楼</a>。</div>
<div>&nbsp;</div>
<div>邓廉妻</div>
<div>&nbsp;</div>
<div>沧州弓高邓廉妻，李氏女，嫁未周年而廉卒。李年十八，守志设灵，凡每日三上食，日临哭，布衣蔬食六七年。忽夜梦一男子，容止甚都，欲求李氏，睡中不许。自后每夜梦见，李氏竟不受。以为精魅，出符咒禁，终莫能绝。李氏叹曰：“吾誓不移节，而为此所挠，盖吾客貌未衰故也。”乃援刀截发，麻衣不濯，蓬鬓不理，垢面灰身。其鬼又(乃)谢李氏曰：“夫人竹帛(柏舟)之操，不可夺也。”自是不复梦见。郡守旌其门闾，至今尚有节妇里。出《朝野佥载》。</div>
<div>&nbsp;</div>
<div>独腕尼</div>
<div>&nbsp;</div>
<div>播州宣慰杨应龙叛，赣兵杨炯陈(阵)亡。讣至家，妻柳氏殓其衣帽，自缢者屡，皆为人觉，不死。豪家儿慕其姿色，争委禽焉。柳不可。姑利厚赀，潜许之。万历庚子六月，豪家来娶，姑逼使升舆。柳大诟曰：“奴子无知犯我，我岂为狗彘行!”豪怒，自入牵其手。柳佯曰：“姑徐徐，俟我更衣行耳。”乃跽向天曰：“吾实不幸，夫死，吾腕为人污矣。”即引利刃断去其腕，豪惊遁。自此祝发为比丘尼。</div>
<div>&nbsp;</div>
<div>海昌董氏</div>
<div>&nbsp;</div>
<div>海昌董氏，二十嫁为朱俊妻。三载夫亡。生子鉴，甫周岁。董水浆不入口者三日。或劝曰：“子在而殉夫，沟渎之谅耳。”乃强起饮食，昼夜哭不绝声。闻者怜之。戴大宾(字寅仲，莆田人，年十四探花及第)吊以诗曰：</div>
<div>&nbsp;</div>
<div>“望夫归，夫妇定何时？儿啼夫不闻，妻哭夫不知。此身不惜化为石，汝儿无</div>
<div>母当怨谁？芳草年年青，吁嗟夫兮归不归!”</div>
<div>&nbsp;</div>
<div>又云：</div>
<div>&nbsp;</div>
<div>“儿勿哭，儿哭伤母心。汝翁弃汝去，汝母爱汝不敢嗔。何日儿当言何日儿</div>
<div>当步？母养儿兮苦复苦，吁嗟儿兮莫作潘郎负阿母!”</div>
<div>&nbsp;</div>
<div>后鉴果能树立。当道为表其闾曰“慈节”云。</div>
<div>&nbsp;</div>
<div>章纶母&nbsp;</div>
<div>&nbsp;</div>
<div>温州乐清章文宝，聘金氏，未成婚。纳妾包氏，有妊，而文宝得疾且死。金氏闻，请往视，父母不许。金氏坚欲往，文宝一见即逝。金氏为棺殓之，抚妾守丧。妾生子纶，亲教读书，通四书大义。复遣就外傅，竟第正统元年进士，官礼部主事。先欲疏请复储，恐贻母忧，未上。金氏闻之，谓曰：“吾平日教尔何为汝能谏死职，我虽为官婢，无恨也。”纶遂上疏，忤旨，杖几死，禁锢诏狱。金氏怡然。纶天顺二年复官，终养金氏。尝自为诗见志，诗曰：</div>
<div>&nbsp;</div>
<div>“谁云妾无夫，妾犹及见夫方殂。谁云妾无子，侧室生儿与夫似。儿读书，</div>
<div>妾辟(纟卢)，空房夜夜闻啼乌。儿能成名妾不嫁，良人瞑目黄泉下。”</div>
<div>&nbsp;</div>
<div>后纶官至礼侍。</div>
<div>&nbsp;</div>
<div>一见之情，胜于百年。且不怨纳妾而能诲子，闺中大圣贤也。</div>
<div>&nbsp;</div>
<div>歌者妇</div>
<div>&nbsp;</div>
<div>南中有大帅，世袭爵位。有歌妇色美，与其夫自北而至。帅闻而召之。每入，辄与其夫偕，更唱迭和，曲有余态。帅欲私之，妇拒不许。帅密遣人害其夫，而置妇于别室，多其珠翠，以悦其意。逾年，往诣之，妇亦欣然接待，情甚婉娈。及就榻，袖中忽出白刃，擒帅欲杀之。帅惊逸，妇逐之，遇二奴阖其扉，乃免。旋使人执之，已自断其颈矣。</div>
<div>&nbsp;</div>
<div>此女中高渐离也。惭离为友，此为夫。祖龙之杀荆卿也，宜也。歌者之死，不更冤乎!颈且可断，岂珠翠所能媚哉!</div>
<div>&nbsp;</div>
<div>金兀术爱一小卒之妻，杀卒而夺之，宠以专房。一日昼寝觉，忽见此妇持利刃欲向，惊起问之，曰：“欲为夫报仇耳!”术嘿然，麾使去。即日大享将士，召此妇出，谓曰：“杀汝则无罪，留汝则不可。任汝于诸将中自择所从。”妇指一人，术即赐之。此妇亦大有意思。惜乎不肯拼一死也。然则为歌者妇愈难矣。</div>
<div>&nbsp;</div>
<div>美人虞</div>
<div>&nbsp;</div>
<div>项王籍，有美人名虞，常幸从；有骏名骓，常骑之。及军败垓下，诸侯兵围之数重，夜间四面皆楚歌，乃悲歌慷慨，自为诗，歌数阕。歌云：</div>
<div>&nbsp;</div>
<div>“力拔山兮气盖世，时不利兮骓不逝。骓不逝兮可奈何!虞兮虞兮奈若何!”</div>
<div>&nbsp;</div>
<div>虞姬和云：</div>
<div>&nbsp;</div>
<div>“汉兵已略地，四面楚歌声。大王意气尽，贱妾何聊生!”</div>
<div>&nbsp;</div>
<div>项王泣数行下，谓姬曰：“善事汉王!”姬曰：“妾闻忠巨不二君，贞妇不二夫。请先君死。”项王拔剑，背而授之，姬遂自刎。姬死处，生草能舞，人呼为“虞美人草”。</div>
<div>&nbsp;</div>
<div>卓稼翁(名由，建阳人)题苏小楼辞云：</div>
<div>&nbsp;</div>
<div>“丈夫只手把吴钩，欲断万人头。因何铁石打成心性，却为花柔!君看项籍</div>
<div>并刘季，一怒使人愁。只因撞着虞姬戚氏，豪气都休。”</div>
<div>&nbsp;</div>
<div>余谓以籍之喑哑吒咤，千人自废，而虞能婉顺得其欢心，虞真可怜人哉!籍之雄心，已先为虞死矣，虞特以死报之耳。死为舞草，为谁舞耶杨用修谓其柔细可爱，名“娱美人”，讹为“虞”耳。龙子犹有诗云：</div>
<div>&nbsp;</div>
<div>“陈平逃去范增亡，独有虞兮伴剑铓。喑哑有灵须讼帝，急时舞草变鸳鸯。</div>
<div>&nbsp;</div>
<div>随清娱</div>
<div>&nbsp;</div>
<div>清娱，姓随氏，平原人，从太史令司马迁，侍姬也。年十七，归迁。迁凡游名山，必以清娱自随。后随至华阴之同州，而迁召入京师，留清娱于同。已而迁陷腐刑，发愤著书，未几病卒于京。清娱闻之，遂悲愤而死。州人葬之于某亭之下，忘其名，厥后，唐褚遂良刺同州，清娱乃感梦于遂良，具言始末，云：“上帝悯其年寿未尽，因命为此州之神，庙食一方。然图籍未载，世人莫有知者。以公为一代文人，求志其墓，光扬幽懿。”遂良欣然从之。</div>
<div>&nbsp;</div>
<div>长卿氏曰：“随娱为龙门姬，甚艳。十七随龙门游名山，甚韵。独处同州，悲愤而死，甚冷。千百年而魂现于文士之手，甚香。清娱至今如生也。龙门于是乎不腐矣。”</div>
<div>&nbsp;</div>
<div>邺中妇人</div>
<div>&nbsp;</div>
<div>窦建德常发邺中一墓，无他物，开棺见妇人，颜色如生，姿容绝丽，年可二十余，衣服形制，非近世者。候之，似有气息，乃收还军养之，三日而能言。云“我魏文帝宫人，随甄皇后在邺，死葬于此。命当更生，而我无家属可以申诉，遂至幽隔。不知今乃何时也。”说甄后见害，了了分明。建德甚宠爱之。其后建德为太宗所灭，帝将纳之，乃具以事白，且辞曰：“妾幽闭黄壤，已三百年，非窦公何以得见今日，死乃妾之分也。”遂饮恨而卒，帝甚伤之。出《神异录》。</div>
<div>&nbsp;</div>
<div>自魏迄隋，几三百年。此妇之齿长矣，而妍丽如昨，岂盖棺乃却老方乎？他记载美娘事，鬼亦增年长成，又何说也？傥所谓失归者与？抑人妖与独其守窦公之节，硁硁不渝，是可录耳。</div>
<div>&nbsp;</div>
<div><a href="http://www.mingqingxiaoshuo.com/renwu/zhangning/" target="_blank" class="infotextkey">张宁</a>妾&nbsp;</div>
<div>&nbsp;</div>
<div>张宁，字靖之，号方洲，海宁人。正统间进士，以汀州知府引疾归田。有二妾，一寒香，姓高氏；一晚翠，姓李氏。年可十六七，皆端洁慧性。公老，益爱重之。及病将革，无子，诸姬悉听之嫁，二氏独不忍去，因泣请曰：“妾二人有死不贰。幸及公未瞑，愿赐一阁同处，且封钥之，第留一窦，以进汤粥，誓以死殉公也。”遂引刀各截其发，以示靡他。公不得已，勉从之。乃寂居小阁，绝不与外通声问。及公卒，设席阁中，旦夕哭临，服三年丧。不窥户者五十余年。嗣子曰嘉秀，字文英，举嘉靖己丑进士。其锦旋日，二氏语之曰：“妾等犬马之齿，已逾七旬，他日相从先公于地下，庶可无汗颜也。”文英感谢，即日令启钥而出之，则皤然双老媪矣。亲戚莫不怜且敬焉。遂为奏闻，旌之曰“双节”。</div>
<div>&nbsp;</div>
<div>二姬之所难者有三：少艾，一也；为妾，二也；无子，三也。况听嫁业有治命，前无所迫，后无所冀，独以生前爱重一念，之死靡他。武之牧羝海上十八年，皓之留金十九年，遂为旷古忠臣未有之事。而二姬禁足小阁，且五十余年，其去槁木死灰几何哉!情之极至，乃入无情。天纵其龄，人高其义，寒而愈香，晚而愈翠，真无愧焉。狐绥之歌辱其夫，艾豭之歌辱其子，明河之歌辱其年，以视二姬可愧死矣。</div>
<div>&nbsp;</div>
<div>绿珠</div>
<div>&nbsp;</div>
<div>绿珠者，姓梁，白州博白县人也。州则南昌郡，古越地，秦象郡，汉合浦县也。唐武德韧，削平肖铣，于此置南州，寻改为白州，取白江为名。州境有博白山、博白石、盘龙洞、房山、双角山、大荒山。山上有池，池中有婢妾鱼。绿珠生双角山下，美而艳。越俗以珠为上宝，生女为珠娘，生男为珠儿。绿珠之字，由此而称。晋石崇为交趾采访使，以真珠三斛致之。崇有别庐在河南金谷磵，磵中有金水，自太白源来。崇即谷制园馆绿珠。绿珠能吹笛，又善舞《明君》，崇自制《明君歌》以教之，又制《懊恼曲》赠焉。赵王伦乱常，贼类孙秀使人求绿珠。崇方登凉观，临清水，妇女侍侧。使者以告，崇出侍婢数百人以示之，皆蕴兰麝而披罗縠，曰：“任所择。”使者曰：“君侯服御，丽矣。然受命指索绿珠，不知孰是？”崇毅然作色曰：“吾所爱，不可得也。”使者曰：“君侯博古通今，察远见迩，愿加三思。”崇曰：“不然。”使者出而复返。崇竟不许。秀怒，乃谮伦族之。收兵忽至。崇谓绿珠曰：“我今为尔获罪。”绿珠泣曰：“愿效死于君前。”崇因止之，遽堕楼而死。崇弃东市。时人名其楼曰绿珠楼。楼在步广里，近狄泉，在王城之东。绿珠有弟子宋袆，有国色，善吹笛。后入宋明帝宫中。</div>
<div>&nbsp;</div>
<div>本传云：“白州有一派水，自双角山出，合容州江，呼为绿珠江。亦犹归州有昭君村、昭君滩，吴有西施谷、脂粉塘，盖取美人出处为名。又有绿珠井，在双角山下。”耆老传云：“汲此井者，诞女必多美丽。里间有识者，以美色无益于时，因以巨石镇之。迩后虽有产女端妍者，而七窍四肢多不完具。”岂非山水之使然。昭君村生女皆炙破其面，故白居易诗云：</div>
<div>&nbsp;</div>
<div>“不取往者戒，恐贻来者冤。至今村女面，烧灼成痕瘢。”</div>
<div>&nbsp;</div>
<div>又与(以)不完具者同(而惜)焉。</div>
<div>&nbsp;</div>
<div>噫!石崇之破，虽自绿珠始，亦其来有渐矣。常刺荆州，劫夺远使，沈杀客商，以致巨富。又遗王恺鸩鸟，共为鸩毒之事。有此阴谋。又以每邀燕集，令美人行酒，客饮不尽者，使黄门斩美人。王丞相导与大将军敦，尝共访崇。丞相素不能饮，辄自勉强，至于沉醉。至大将军，故不饮，以观其气色。已斩三人，丞相劝敦使尽。敦曰：“彼自杀人，与我何与!”君子曰：“祸福无门，惟人所召。”崇心不义，过杀人，焉得无报也!非绿珠无以速石崇之诛，非石崇无以显绿珠之名。</div>
<div>&nbsp;</div>
<div>绿珠之堕楼，侍儿之有贞节者也。比之于古，则有田六出。六出者，王进贤侍儿也。进贤，晋愍太子妃，洛阳陷，石勒掠进贤，获焉，欲妻之。进贤骂曰：“我皇太子妇，司徒公女。胡羌小子，敢干我乎!”言毕投河中。六出曰：“大既有之，小亦宜然。”复投河中。其后诗人题歌舞妓者，皆以绿珠为名。庚肩吾曰：</div>
<div>&nbsp;</div>
<div>“兰堂上客至，绮席清弦抚。自作《明君辞》，还教绿珠舞。”</div>
<div>&nbsp;</div>
<div>李云操云：</div>
<div>&nbsp;</div>
<div>“绛树摇欢扇，金谷舞筵开。罗袖拂归客，留欢醉玉杯。”</div>
<div>&nbsp;</div>
<div>江总云：</div>
<div>&nbsp;</div>
<div>“绿珠衔泪舞，孙秀强相邀。”</div>
<div>&nbsp;</div>
<div>绿珠之殁已数百年矣，诗人尚咏之不已，其故何哉盖一姬侍，不知书而能感主恩，愤不顾身，其忠烈凛凛，诚足使后人仰慕歌咏也。至有享厚禄，盗高位，忘仁义之行，怀反复之情，朝三暮四，唯利是图，节操反不若一妇人，岂不愧哉! 季伦死后十日，赵王伦败，左卫将军赵炅(泉)斩孙秀于中书。军士赵骏剖秀心食之。伦囚金墉城，赐金屑酒。伦惭，以巾覆面曰：“孙秀误我也。”饮金屑而卒。皆夷家族。南阳生曰：“此乃假天之报怨，不然，何枭夷之立见乎!”</div>
<div>&nbsp;</div>
<div>戚大将军妾</div>
<div>&nbsp;</div>
<div>大将军戚公继光，其夫人威猛，晓畅军机，常分麾佐公成功。止生长嗣一人，亦善战，置在前队。军法：反顾者，斩。偶与敌战败，反顾，公即斩之。于是将士胆落，殊死战，复大胜。夫人以是不无少恚，而妒亦天性。公每入幕，目无旁瞩。或教以置妾别业者，果匿数姬，生三子。夫人每握刀突至其地，绝无影响。盖于曲房通别室，其扉墙砖，巧于合缝，见墙不见扉，惟公独入之耳。久之，以一子托言某孝廉子，丐为继嗣，即令孝廉处以西席。夫人大安之。一日念无子，涕出。有小妮子发前事，夫人大怒，纳兵往攻之，而一卒不令出，恐有泄者。孝廉急属一卒逾重墙报公。公召诸将问计，或曰：“愿以死迎敌。”或曰：“早避之便。”公曰：“皆非也。”乃自袒跣，跪迎夫人。诸姬披发席藁，各抱其子请死，而请以子尝刃。夫人令抱儿起，皆送还家，日； “首祸是老奴。”令杖之。公即伏受，杖数十，门外将卒喊声大举，乃已。箠挞诸姬最毒，罢归。由是公不得轻出。既与姬绝，令尽箧其所有，各从所适。诸姬计曰：“弃妾非主人意，何忍违之。”乃轻装适他郡，披剃为尼，匿女僧家，梵诵至十余年。夫人殁，始归，各拥其子。然诸姬子，夫人皆子之，亡恙。</div>
<div>&nbsp;</div>
<div>大将军为妾受杖，妾之箠挞为不痛矣。能夫其夫，竟克子其子，节义亦何负于人哉。</div>
<div>&nbsp;</div>
<div>张小三</div>
<div>&nbsp;</div>
<div>杨玉山，松之商人也。性爱小妓，其丹帕积至数十，以为帐，号百喜帐。南京有女妓曰张小三者，稚齿雅容，不肯就门户，曰：“能妻我者，当与之谐。”杨以税事入京，闻而恳求之，捐数十金，乃成婚。逾月，欲随之还家，曰：“奴固誓之矣。今不归君为妾，复何归乎!”杨妻妒，不敢许，约以半载为期。及去，妓守志不渝，父母无如之何。数寄声杨所，杨感其诚，岁四五至，至必留旬日，所赠遗以千万计，往来如家焉。久之，赀日剸削，既二十年，田产为一空。男女未婚，薪水且不结，而日受妻子怨言，怏怏悔叹，两目皆为失明。妓怪其久不来，使使谂焉，盲矣。乃扁舟下江，直造杨氏之庐，登堂拜主母，捧杨首大恸曰：“主君贫困，职我之由。妾当为君婚嫁，君幸无苦。”悉出向所赠珠玑器具，以为资妆，嫁其二女；又出仪物筵设之费，为二子纳室。留侍汤药者一年。杨郁郁心恚以死。妓又脱簪珥殡之，守其柩不去。妻亦哀悯其志，语之曰：“姊院中衣食自丰，何为困此与我同辛苦”妓谢曰：“姊非碌碌市门女也。少有不污之誓，与主君交往廿载，名虽风尘，身固不异杨氏之少房也。且主君为我而死，何忍背之。愿从主母侧，执庖湢之劳，殁且不悔。”闻者莫不叹异。既免丧，其父母强之归，不从。讼诸礼曹，移牒逮之急。不得已，泣别其灵而去。后卒不面一男子，考终于旧院。</div>
<div>&nbsp;</div>
<div>外史氏曰：世皆云，娼无定情，其情伪也，强也。今观张卿事，岂伪与强所能哉!幼而知贞，长而守志，老而不渝节，卒以清白从杨生地下。观其推财恤患，有古侠士之风。岂特风尘中难之，士君子或愧焉。昔房千里文杨娼，许尧佐传柳氏，以为奇节。然彼固失身于初者，岂莹然全归如斯人哉。</div>
<div>&nbsp;</div>
<div>南京妓女刘引儿，为一商所眷。商死，刘为持服。岁时修斋设祭，哭泣尽哀。以女工自养，誓不交客。家人不能夺其志。商家后凋落，刘复推所有以周其妻子。有富翁闻其贤，欲娶焉。刘不从而止。又屠宝石者，京师大贾也。尝以罪发遣辽东卫充军，家破无可托者，以白金万两寄所昵妓家。后数年，赦回。以所寄还之，封识如故。此亦张小三之亚也。</div>
<div>&nbsp;</div>
<div>高娃</div>
<div>&nbsp;</div>
<div>高娃者，京师娼也。自幼美姿容。昌平侯杨俊与之狎，犹处子也。昌平去备北边者数裁，娃闭门谢客。天顺中，俊与范都督广为石亨所构，以正统十四年大驾陷土木，俊等坐视不救为不忠，论死。二人赴市，英气不挫。杨尤挺颈，但云，“陷驾者谁？今何在？吾提军救驾，杀之固宜。”亲戚故吏，无一往者。俄有一妇人缟而来，则娃也。杨顾谓曰：“汝来何为”娃曰：“来视公死。”因大呼曰：“忠良死矣。”观者骇然。杨止之曰：“已矣，无益于我，更累若耳。”娃曰：“我已办矣。公先往，妾随至。”杨既戮，娃恸哭，吮其颈血，以针绵纽接著于颈，顾杨氏家人曰：“好葬之。”即自取练缢于旁。</div>
<div>&nbsp;</div>
<div>高娃一滴泪，羞杀许多亲戚故吏。</div>
<div>&nbsp;</div>
<div>长卿氏曰：“昌平至今不死，高娃亦不死。一时亲戚故吏及贤士大夫，无一往者，今何在也。噫，想死矣!”</div>
<div>&nbsp;</div>
<div>杨娼&nbsp;</div>
<div>&nbsp;</div>
<div>杨娼者，长安里中之殊色也。态度甚都，复以冶容自喜。王公祸钜竞邀致席上，虽不饮者，必为之引满尽欢。长安诸儿一造其室，殆至亡生破产而不悔。由是娼名冠诸籍中，大售于时矣。岭南帅甲，贵游子也。妻本戚里女，遇帅甚悍。先约：设有异志者，当取死白刃下。帅幼贵，喜氵㸒，内苦其妻，莫之措意。乃阴出重赂，削去娼之籍，而挈之南海，馆之他舍。公余而同，夕隐而归。娼有慧性，事帅尤谨。平居以女职自守，非其理不妄发。复厚帅之左右，咸得其欢心，故帅益嬖之。间岁，帅得病，且不起。思一见娼，而惮其妻。帅素与监军使厚，密遣道意，使为方略。监军乃绐其妻曰：“将军病甚，思得善侍奉煎调者视之，瘳当速矣。某有善婢，久结事贵室，动得人意。请夫人听以婢安将军四体，如何？”妻曰：“中贵人，信人也。果然，于吾无苦耳。可促召婢来。”监军即令娼冒为婢以见帅。计未行而事泄。帅之妻乃拥健婢数十，列白梃，炽膏镬于庭而伺之矣。须其至，当投之沸鬲。帅闻而大恐，促命止之。娼且至，帅曰：“此我意，几累于渠。今幸吾之未死也。必使脱其虎喙。不然，且无及矣。”乃大遗其奇宝，令家僮榜轻舫，卫娼北归。自是帅之愤益振，不逾旬而物故。而娼之行适及洪矣。闻至，娼乃尽返帅之赂，设位而哭曰：“将军由妾而卒。将军且死，安用生为？妾岂孤将军者哉!”即撤奠而死之。</div>
<div>&nbsp;</div>
<div>房千里曰：夫娼，以色事人者也，非其利则不合矣。而杨能报帅以死，义也；却帅之赂，廉也。虽为娼，差足多乎!</div>
<div>&nbsp;</div>
<div>韩香</div>
<div>&nbsp;</div>
<div>韩香，南徐娼也，色艺冠一时。与大将叶氏子交，闭门谢客，将终身焉。叶父恚，授牒有司，集鳏军于射圃，中者妻之。一老卒中，香欣然同归，谓曰：“夫妇有礼，若买羊沽酒，召吾亲故以成礼。”宾至酒行，香出所赉金帛，高下献之。入更衣，久不出，自刎矣。</div>
<div>&nbsp;</div>
<div>韩香何以死乎？死叶氏之子者，死其志也。志，匹夫不可夺，匹妇亦然。虽香韩在左，粉何在右，是耿耿者不昧，何况老卒。</div>
<div>&nbsp;</div>
<div>关盼盼</div>
<div>&nbsp;</div>
<div>徐州张尚书建封，有爱姬关盼盼，善歌舞，雅多风态。尚书既殁，旧第中有小楼名燕子，盼盼念旧爱不嫁，居是楼十余年。有诗三首，其一云：</div>
<div>&nbsp;</div>
<div>“楼上残灯伴晓霜，独眠人起合欢床。相思一夜情多少，地角天涯未是长。”</div>
<div>&nbsp;</div>
<div>其二：</div>
<div>&nbsp;</div>
<div>“适看鸿雁岳阳回，又睹玄禽逼社来。瑶瑟玉箫无意绪，任从珠(蛛)网任从灰。”</div>
<div>&nbsp;</div>
<div>其三：</div>
<div>&nbsp;</div>
<div>“北邙松柏锁愁烟，燕子楼中思悄然。自埋剑履歌尘绝，红袖香消二十年。”</div>
<div>&nbsp;</div>
<div>白乐天爱其诗，和之云：</div>
<div>&nbsp;</div>
<div>“满窗明月满帘霜，被冷香消拂卧床。燕子楼中更漏永，秋宵祇为一人长。”</div>
<div>&nbsp;</div>
<div>“今春有客洛阳回，曾到尚书墓上来。见说白杨堪作柱，争教红粉不成灰。”</div>
<div>&nbsp;</div>
<div>“细带罗衫色似烟，几回欲起即潸然。自从不舞霓裳曲，叠在空箱二十年。”</div>
<div>&nbsp;</div>
<div>又赠绝句讽之：</div>
<div>&nbsp;</div>
<div>“黄金不惜买娥眉，拣得如花四五枝。歌舞教成心力尽，一朝身去不相随。”&nbsp;</div>
<div>&nbsp;</div>
<div>盼盼得诗，反复读之，泣曰：“自我公薨背，妾非不能死，恐千载之下，以我公重色，有从死之妾，是玷我公请范也。”乃答白公诗曰：</div>
<div>&nbsp;</div>
<div>“自守空房敛恨眉，形同春后牡丹枝。舍人不会人深意，讶道泉台不去随。”</div>
<div>&nbsp;</div>
<div>旬日不食而死。</div>
<div>&nbsp;</div>
<div>东坡尝夜登燕子楼，梦盼盼。因作小词云：</div>
<div>&nbsp;</div>
<div>“天涯倦客，山中归路，望断故园心眼。燕子楼空，佳人何在空锁楼中燕。</div>
<div>古今如梦，何曾觉梦，但有旧愁新怨。异时对南楼夜景，为徐(余)浩叹。”</div>
<div>&nbsp;</div>
<div>李姝</div>
<div>&nbsp;</div>
<div>李姝者，长安女娼也。家甚贫，年未笄，母以售于宗室四王宫，为同州节度之妾，才得钱十万。王宠嬖专房。渐长，益美，善歌舞，能祇事主意。一日忤旨，命车载之城里龙州刺史张侯别第。张顷于宴席见其人，心动，私愿得之，虽竭死无惮。说而获焉，以为笼中物，喜骇交抱。罄所蓄妓乐，张筵五六日不息。姝事之曲有礼节，大率如在王宫时。然每至调谑诱狎，辄庄色敛衽。饵以奇玩珍异，却而弗顾。张固狂氵㸒者，必欲力同之。乘其理发檐下，直前拥致之。姝大呼，啜泣走，取其佩刀将自刭，婢媵夺救得止。由是浸不合张意。张耻且怒，被酒挺刃，突入室逼之。姝殊自若，谓之曰：“妇人以容德事人，职主中馈。姝不幸，幼出贱污，鬻身宫邸，委质妾御，不获托久要于良家，罪实滋大。幸蒙同州怜爱，许侍巾履。同州情严忌，虽亲子弟，犹不得见姝之面。偶因微谴，暂托于君侯，则所以相待，愈于爱子矣。不图君侯乃欲持利见蛊，而又凭酒仗剑，威胁以死。欺天罔人，暴媟女子，此诚烈谊丈夫所不忍闻。姝宁以颈血污侯刃，愿速斩姝头送同州，正死不憾。”遂膝行而前，拱手就刃，张羞愧流汗，掖之使起曰：“我安敢如是!而今而后，何施面目复见同州哉!”自是不复与戏言。姝竟缢死。他日，张昼寝，见姝披发而立曰：“为姝报同州，已辨于地下矣。”张大惧，悒闷不食，数日而卒。时主山为作传，见《笔奁录》。</div>
<div>&nbsp;</div>
<div>其戏也，可拒；其谢也，可原。姝不多一死乎？死而为厉，又甚矣。此女大有性气，宜王爱之不终也。虽然姝挟其素宠，意王必不终绝我。至挺刃相逼，而转思昔日怜香借玉之态，何可复得!悔而且怨，惟有一死以报同州而已。张受人之托，乃欺以私乱之，死其分也，何必厉。</div>
<div>&nbsp;</div>
<div>沈真真</div>
<div>&nbsp;</div>
<div>郑还古，元和初登第，寓东都，与柳尚将军同巷。郑调西都，柳设宴饯行，出家妓歌乐以送。内有一妓娇美，郑眷恋不已。柳谓曰：“此沈真真，本良家女，颇能文辞。请公一词，以定情好。候公拜命，即当送贺。”公欣然赋云：</div>
<div>&nbsp;</div>
<div>“冶艳出神仙，清声胜管弦。词轻白苧曲，歌遏碧云天。未拟生裴秀，何妨</div>
<div>乞郑玄。不堪金谷水，横过坠楼前。”</div>
<div>&nbsp;</div>
<div>柳大喜，俾真真拜谢。郑至京，除国子博士。柳见除目，即送真真赴约。及嘉祥驿，闻还古物故而还。柳嗟叹，遂使别居。真真守节终身。</div>
<div>&nbsp;</div>
<div>齐锦云&nbsp;</div>
<div>&nbsp;</div>
<div>金陵教坊妓齐锦云者，能诗，善鼓琴。尝对人雅谈，终日不倦。与庠士傅春眷爱，更不他接。春受事诬系狱，锦云脱珥簪为馈给，时或不继，售卧褥供之。后调戍远方，锦云欲随行，春恐中途反生祸端，力止之。锦云因赠一绝云：</div>
<div>&nbsp;</div>
<div>“一呷春醪万里情，断肠芳草断肠莺。愿将双泪啼为雨，明日留君不出城。”</div>
<div>&nbsp;</div>
<div>锦云既别，蓬首垢面，闭门不出，日读佛书，未几病殁。人咸义之。</div>
<div>&nbsp;</div>
<div>王四儿</div>
<div>&nbsp;</div>
<div>济宁李东，以进土授知县，与妓女王四儿往来甚密。及迁御史令，王诈为阍者自随。事露，为铨曹所黜。王从之，不忍舍。久之，东郁郁得疾终，王日守其棺不去。及葬，自缢死。</div>
<div>&nbsp;</div>
<div>张小三、高娃，虽妓，固处子也。特不幸而堕落于市门。然门如市，心如冰矣。杨娼以下，所谓露水司眷属也，乃情之所钟，死生以之。不从一而死，能从一而终，丑以晚盖，即品曰贞，何忝乎!豫让薄于范中行，而忠于智，裴矩佞于隋，而直于唐。娼乎娼乎，可少乎哉!</div>
<div>&nbsp;</div>
<div>朱葵</div>
<div>&nbsp;</div>
<div>朱少姬，名葵，字心阳，其先姑苏人。母梦人以犀钗投其怀，感而孕，乃小字犀生。四岁，父客宛洛间不返，母又善病。值岁饥，展转乃徙之就李。就李富人王姓者，与其母故中表，稍周贷之。已而，富人又以赀入京，贫益甚。母利人金，实为俞家姬，故又名俞葵。时姬年十二，玉肤雪肌，风骨媚人。喜闭户焚香鼓琴，为哀凤之音，闻者莫不凄绝。久之，乃入武林。闽郑翰卿方侨居西湖，夏日偕友人陈伯孺坐长堤绿阴中，见小艇载红妆者，知为葵。招与语，悦之，葵亦慕郑名士，遂与俱归。陈伯孺赠葵诗云：</div>
<div>&nbsp;</div>
<div>“相逢刚道不魂销，抱得云和曲未调。莲子有心张静婉，柳枝无力董妖娆。</div>
<div>春风绮阁流苏帐，夜月高台碧玉箫。莫忆西陵松柏下，断肠只合在今宵。”</div>
<div>&nbsp;</div>
<div>居月余，葵缱绻不舍。郑乃出犀簪为赠。葵见之曰：“此吾母梦征也，或者其天乎。”郑乃出重赀聘之。葵既嫁，遂屏去艳饰，亲作劳工女红，与郑居吴山之麓。且半载，值月妓周丽卿者，以宅事被逮。周恐，匿不出。翰卿与杭守令皆雅交，乃以二绝为之从臾，卒得脱。诗云：</div>
<div>&nbsp;</div>
<div>“不扫娥眉暗自伤，谁怜多病老徐娘。腰肢剩有梅花瘦，刺史看时也断肠。</div>
<div>&nbsp;</div>
<div>妾家朱楼垂柳边，闲人湖上逗春烟。使君打鸭浑闲事，一夜鸳鸯飞上天。”</div>
<div>&nbsp;</div>
<div>及翰卿携家入苕溪，俞之假父素无赖，窥郑逆旅，乃募恶少数十人邀诸途，夺姬归，闭之幽室中。葵断发矢曰：“吾宁有死，不受辱。”人卒不敢犯之。翰卿鸣之当道，檄下二令君杂治之。令曰：“曩君为他人居间，乃有打鸭惊鸳鸯语，不意遂成奇谶。”因捕治诸恶少，置之法，而断还归郑。遂断词云：“俞氏，良妇也。丽籍期年，愿得好逑而偕老。郑卿，才士也。硕赀三斛，将携淑女以于归。何期枭獍之无良，几致凤鸾之失偶。相如涤器临邛，令甚耻之；襄王行云巫峡，梦不虚也。凌霄琰气，幸逢合浦之珠；向日葵心，堪并章台之柳。鸳鸯谐波面之欢，行看比翼；鬼蜮潜水中之影，敢复含沙。任将一片云帆，携作八闽春色。苏长公原自风流，祇借数言为三尺；韩夫子岂长贫贱，用联双璧以百年。”后十年，葵生三子，皆韶秀。徐曲公寄之诗云：</div>
<div>&nbsp;</div>
<div>“秋叶何须倩作媒，画堂红拂肯怜才。荥阳公子遗鞭过，湘浦佳人解珮来。</div>
<div>绣户星稠杯合卺，玉闺春早镜安台。祇缘十斛明珠换，掌上于今有蚌胎。”</div>
<div>&nbsp;</div>
<div>蓼庵高太史曰：“朱少姬义不辱，卒归郑生。身名俱完，即烈丈夫奚让焉!令君翩翩，有‘斐哉其文’之辞也。”</div>
<div>&nbsp;</div>
<div>情主人曰：“自来忠孝节烈之事，从道理上做者必勉强，从至情上出者必真切。夫妇其最近者也。无情之夫，必不能为义夫，无情之妇，必不能为节妇。世儒但知理为情之范，孰知情为理之维乎!男子顶天立地，所担者具咫尺之义，非其所急。吾是以详于妇节，而略于夫义也。妇人自《柏舟》而下，彤管充栋，不可胜书。书其万万之一，犹云举例云尔。古者聘为妻，奔为妾。夫奔者，以情奔也。奔为情，则贞为非情也。又况道旁桃柳，乃望以岁寒之骨乎!春秋之法，使夏变夷，不使突变夏。圭而抱妇之志焉，妇之可也。娟而行安之事焉，安之可也。彼以情许人，吾因以情许之。彼以真情殉人，吾不得复以杂情疑之。此君子乐与人为善之意。不然，舆台庶孽，将不得达忠孝之性乎哉!”</div>
<div>&nbsp;</div>
<div>补遗</div>
<div>&nbsp;</div>
<div>鲁陶婴妻</div>
<div>&nbsp;</div>
<div>鲁陶婴妻者，夫死，守志不二。作歌曰：</div>
<div>&nbsp;</div>
<div>“悲夫黄鹄之早寡，七年不双。宛颈独宿，不与众同。夜半悲鸣，想其故雄。</div>
<div>天命早寡，独宿何伤!寡妇念此，泣下数行。呜呼悲哉!死者不可忘。飞鸟尚然，况</div>
<div>于其良。虽有贤雄，终不可重行。”</div>
<div>&nbsp;</div>
<div>出《列女传》。</div>
<div>&nbsp;</div>
<div>虞氏</div>
<div>&nbsp;</div>
<div>国朝海宁虞氏，董湄妻也，知书善吟咏。年十六归董，两月而湄卒，绝绝欲死。父母惜其年少，劝更他姓。女不应，作《井上吟》以见志云：</div>
<div>&nbsp;</div>
<div>“一片贞心古井泉，清寒彻骨自堪怜。相看岁暮青青色，历尽冰霜戴一天。”</div>
<div>&nbsp;</div>
<div>以木刻夫像，晨昏奉事，全节而终。</div>
<div>&nbsp;</div>
<div>楚贞姬&nbsp;</div>
<div>&nbsp;</div>
<div>楚贞姬，楚白公胜妻也。白公死，其妻纺绩不嫁。吴王闻其美且有行，使大夫持金百镒、白璧一双以聘，以辎軿三十乘迎之，将以为夫人。大夫致币，白妻辞曰：“白公生时，妾得幸充后宫，执箕帚，掌衣履，拂枕席，托为妃匹。白公不幸而死，妾愿守其坟墓，以终天年。今王赐金璧之聘，夫人之位，非愚妾之所闻也。且夫弃义从欲者，污也；见利忘死者，贪也。夫贪污之人，王何以为哉？妾闻之，忠臣不借人以力，贞女不假人以色。岂独事生若此哉，于死者亦然。妾既不理，不能从死，今又去而嫁，不亦太甚乎!”遂辞聘不行。吴王贤其节义，号曰贞姬。</div>
<div>&nbsp;</div>
<div>白公有此姬，可不朽矣。</div>
<div>&nbsp;</div>
<div>张美人</div>
<div>&nbsp;</div>
<div>后凉吕诒见弑，其所幸美人张氏，请为沙门。张氏年十四，姿色壮丽。吕隆见而悦之，欲污其行，遂亲逼焉。张氏敛衽曰：“钦乐至道，故投身沙门，恐一旦被辱，誓不改节。今见逼如此，岂非命也!”于是，升楼自投于地。二踵俱折，俄而遂卒。</div>
<div>&nbsp;</div>
<div>钱简栖曰：“今人但知金谷，而罕知后凉，遂使美人不获与绿珠并传，香名寂寂，遗恨千古。夫岂贞姬烈女，亦有幸有不幸耶!”</div>
<div>&nbsp;</div>
<div>济南张义妇</div>
<div>&nbsp;</div>
<div>义妇张氏，济南邹平人。年十八，归戍卒李午。午同从子零出戍七闽。未几，午死。张独事舅姑父母，生养死葬无遗礼。复痛夫死数千里外，枯骨未知所归，乃往卧冰上，呼天祝曰：“天乎，妾夫何罪!生既不见父母，死又不能归葬父母之旁。使无妾则巳，妾在，敢爱生乎!天若许妾取夫骨，虽寒甚，当得不死。”逾月竟不死。乡人异之，为闻于县。给过所遣之。至闽，零犹在。问夫葬地，则榛莽日塞，不可识。张哀恸几绝。夫忽降于童，与张语生前事，甚悲，且示骨在处。张如其言，发得之，持骨祝曰：“尔信妾夫耶!入口当融如冰雪，粘如胶。”已而，果然。官异之，为上于大府，请复其家，使零护归济南。</div>
<div>&nbsp;</div>
<div>皇甫规妻</div>
<div>&nbsp;</div>
<div>安定皇甫规妻者，规更娶之妻也。善属文，能草书。规卒时，妻年犹盛，而容色甚美。董卓聘以軿辎乘马，奴婢钱帛充路。妻轻服诣卓门，跪自陈请，辞甚酸怆。卓使传权侍者，悉拔刀围之，而谓曰：“孤之威教，欲使海内风靡，何有不行于一妇人乎!”妻知不免，乃立骂卓曰：“君羌胡之种，毒害天下，犹未足耶!妾之先人，清德奕世；皇甫氏，文武上才，为汉忠臣。君亲非其趣使走吏乎敢欲行非礼于尔君夫人耶!”卓乃引车庭中，以其头悬軏，鞭扑交下。妻谓持杖者曰：“何不重乎!速尽为惠。”遂死车下。后人图画其象，号为“礼宗”。</div>
<div>&nbsp;</div>
<div>长卿曰：“妻之轻服诣门，跪自陈请也，其志岂望生还哉!寂寂寞寞，自经于沟渎之中，而莫之知，不若死鞭扑之下为炔也。至是而卓气亦夺矣。”</div>
<div>&nbsp;</div>
<div>黄帛</div>
<div>&nbsp;</div>
<div>黄帛，僰道人，张贞妻也。贞受《易》于韩子方，去家二十里，舟覆死。贞弟求尸，经月不得。帛乃自往没处躬访，不得，遂自投水中。大小惊睨。积十四日，持夫手浮出。县长韩子长嘉之。召帛子幸之，为县股肱。人名浮尸处为“鸳鸯坊”。</div>
<div>&nbsp;</div>
<div>剑州民妇</div>
<div>&nbsp;</div>
<div>建炎初年五月，叛卒杨勍寇南剑州道。出小常材，掠一民妇，欲与乱。妇毅然誓死不受污，遂遇害，弃尸道旁。贼退，人为收瘗之。尸所藉处，迹宛然不灭。每雨则干，晴则湿。往来者咸叹异焉。或削去之，随即复见。覆以他土，其迹愈明。</div>
<div>&nbsp;</div>
<div>吴金童妻</div>
<div>&nbsp;</div>
<div>成化年间，海康民吴金童与其兄吴祈，挈家避寇。适新会民刘铭、梁狗卖谷还，附其舟。铭、狗窥金童妻庄氏色美，留止于傍舍，祈出远佣。铭屡犯庄氏，不从。铭、狗乃诱金童夜捕鱼，斫其脑，投之江。时江滨民关道安，闻金童号呼，欲救不果。铭归，复犯庄氏，拒益力。居数日，庄氏出汲，见金童尸浮于铭门。哭视之，创痕宛然，得铭谋死状。顾力不能报，乃偕幼女投水死。三尸随潮上下，旋绕铭门。其邻李逢春收葬之，铭夜发尸弃于海。吴祈自外归，得弟尸于海滨，诉之官。儒生李启及关道安等，争述庄氏节义。有司具闻，诏旌表庄氏节义，枭铭、狗殉众。刑部尚书陆瑜，奏李逢春收葬三尸，诚为义举。今被发掘，宜命有司即其处窆之，立石志其夫妇姓名，以垂永久。报可。</div>
<div>&nbsp;</div>
<div>妇人自裁，乃夫死后第一干净事，况迫于强暴，计无复之者乎!若所夫尚在，又当委曲以求再合，非甚不得已，不必悻悻怀怒，争寻结局以明志也。崔简妻用刚，河池少妇用柔，皆以智数得免污辱。虽其才有过人者，然所遇非穷凶，是亦有天幸焉。若知必不免，吾又谅其必以死殉也。息妫不言以报蔡仇，论者犹非之。若楚之卓氏，不足道矣。</div>
<div>&nbsp;</div>
<div>唐滕王极氵㸒，诸官妻美者，无不氵㸒遍；诈言妃唤，即行无礼。时典签崔简妻郑氏初到，王遣唤，欲不去，则惧王之威，去则被王之辱。郑日：“昔愍怀之妃，不受贼胡之逼。当今清泰，敢行此事耶!”遂入王中门外小阁。王在其中，郑入，欲逼之，郑大叫左右曰：“大王岂作如是，必家奴耳!”取只履击王头破，抓面流血。妃闻而出，郑氏乃得还。王惭，旬日不视事。简每日参候，不敢离门。后王坐，简向前谢，王惭，乃出。诸官之妻曾被王唤入者，莫不羞之。</div>
<div>&nbsp;</div>
<div>梁祖攻围岐陇之年，引兵至于凤翔。秦帅李茂贞，遣戍校李继朗统众救之。至则大捷，生降七千余人。及旋军于河池县，掠获一少妇，甚有颜色。继朗悦之，寝处于兵幕之下。西迈十五余程，每欲逼之，即云：“我姑严夫妒，请以死代之。”戎帅怒，胁之以威，终莫能屈。帅笑而悯之，竟不能犯，使人送还其家。</div>
<div>&nbsp;</div>
<div>蔡侯誉息夫人之美，楚子灭息，以息妫归。既生二子，犹未言。楚子问之，对曰：“吾一妇人，而事二夫，纵不能死，其可笑言。”楚为之兴兵破蔡。</div>
<div>&nbsp;</div>
<div>楚人张生，居淮阴磨盘湾。家启酒肆，颇为赡足。绍兴辛巳冬，虏骑南下，淮人率奔京口。张素病足，不能行，泊驻扬州。已而，完颜亮至。张妻卓氏，为夷酋所掠，即与之昵。卓告曰：“我夫在城中，蓄银五锭，必落他手，不若同往取之。”酋喜，偕诣张处，逼夺之。张戟手恨骂。酋喜，以为悦己，凡掳获金帛，悉以委之，相托如真夫妇。俄而亮死，军还。卓痛饮酋酒，醉卧，投利刃断其喉，席卷财物，鞭马访张。张话前事，责数，欲行决绝。卓取所携付之曰：“当时不设此计，渠必不肯信我。今日之获，乃张本于昔也。”于是闻者交称焉。</div>
<div>&nbsp;</div>
<div>李真童</div>
<div>&nbsp;</div>
<div>李真童者，张奔儿之女也。十余岁即名动江浙。色艺无比，举止温雅，语不伤气，绰有闺阁风致。达天山简校浙省，一见遂属意焉。周旋三岁，达秩满赴都，且约明年相会。李遂为女道士，杜门谢客，日以焚诵为事。至期，达授诸暨县同知，备礼取之。后达殁，复为道士。节行愈励云。见《<a href="http://www.mingqingxiaoshuo.com/bijixiaoshuo/qinglouji/" target="_blank" class="infotextkey">青楼集</a>》。</div>
<div>&nbsp;</div>
<div>(“情贞类”完)</div>