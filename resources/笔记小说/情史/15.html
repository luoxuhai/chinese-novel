
<p>&nbsp;○禹</p>
<div>&nbsp;</div>
<div>禹年三十未娶，行涂山，有白狐九尾造禹。涂山人歌曰： “绥绥白狐，九尾庞庞。成子家室，乃者攸昌。” 禹遂娶之，谓之女峤。</div>
<div>&nbsp;</div>
<div>○文王</div>
<div>&nbsp;</div>
<div>文王得圣女姒氏为配，宫人作《关睢》之诗云：</div>
<div>&nbsp;</div>
<div>“关关睢鸠，在河之洲。窈窕淑女，君子好逑。</div>
<div>&nbsp;</div>
<div>参差荇菜，左右流之。窈窕淑女，寤寐求之。</div>
<div>&nbsp;</div>
<div>求之不得，寤寐思服。悠哉悠哉，辗转反侧。</div>
<div>&nbsp;</div>
<div>参差荇菜，左右采之。窈窕淑女，琴瑟友之。</div>
<div>&nbsp;</div>
<div>参差荇菜，左右笔之。窈窕淑女，钟鼓乐之。”</div>
<div>&nbsp;</div>
<div>○孔子</div>
<div>&nbsp;</div>
<div>或问：“孔子有妾乎？”观《孔丛子》载：宰予对楚昭王曰：“夫子妻不服彩，妾不衣帛。车器不雕，马不食粟。”据此，则孔子亦有妾矣。</div>
<div>&nbsp;</div>
<div>人知惟圣贤不溺情，不知惟真圣贤不远于情。</div>
<div>&nbsp;</div>
<div>○太公</div>
<div>&nbsp;</div>
<div>太公克商，获妲己，光华耀目。太公乃掩面而斩之。</div>
<div>&nbsp;</div>
<div>极是杀风景事，却是不能忘情处。</div>
<div>&nbsp;</div>
<div>○智胥</div>
<div>&nbsp;</div>
<div>洪武中，驸马都尉欧阳某，偶挟四妓饮酒。事发，逮妓急。妓分必死，欲毁其貌，以觊万一之免。一老胥闻之，往谓曰：“若予我千金，吾能免尔死。”妓立与五百金。胥曰：“上位神圣，岂不知若辈平昔之侈乎？慎不可欺，当如常貌哀鸣，或蒙天宥耳。”妓曰：“何如？”胥曰：“若须沐浴极洁，仍以脂粉香泽治面与身，令香远彻，而肌理妍艳之极。首饰衣服，须以金宝锦绣。虽私服衣裙，勿以寸素间之，务尽天下之丽，能夺目荡志则可。”问其词，曰：“一味哀呼而已。”妓从之。比见上，上叱令自陈，其无一言。上顾左右曰：“榜（绑）起杀了！”群妓解衣就缚，自外及内，备极华烂，缯采珍具，堆积满地，照耀左右。肤润如玉，香闻远近。上曰：“这小妮子，使我见也当惑了！那厮可知。”遂叱放之。</div>
<div>&nbsp;</div>
<div>王道本乎人情。不通人情，不能为帝王。</div>
<div>&nbsp;</div>
<div>○苏子卿</div>
<div>&nbsp;</div>
<div>苏武初使匈奴时，作诗别妻云：</div>
<div>&nbsp;</div>
<div>“结发为夫妻，恩爱两不疑。欢娱在今夕，燕婉及良时。</div>
<div>&nbsp;</div>
<div>征夫怀往路，起视夜何其。参辰皆已没，去去从此辞。</div>
<div>&nbsp;</div>
<div>行役在战场，相见未有期。握手一长叹，泪为生别滋。</div>
<div>&nbsp;</div>
<div>努力爱春华，莫忘欢乐时。生当复来归，死当长相思。”</div>
<div>&nbsp;</div>
<div>妻答诗云：</div>
<div>&nbsp;</div>
<div>“与君结新婚，宿昔当别离。凉风动秋草，蟋蟀鸣相随。</div>
<div>&nbsp;</div>
<div>冽冽寒蝉吟，蝉吟抱枯枝。枯枝时飞扬，身体忽迁移。</div>
<div>&nbsp;</div>
<div>不悲身体移，当惜岁月驰。岁月无穷极，会合安可知。</div>
<div>&nbsp;</div>
<div>愿为双黄鸪，悲鸣戏清池。”</div>
<div>&nbsp;</div>
<div>武居匈奴十九年，及归，须发尽白。在虏中，曾与胡妇生子。故李陵答书云：“足下胤子无恙。”后武男元从燕王旦谋反，伏诛。上命于匈奴中求胡妇子为武后。</div>
<div>&nbsp;</div>
<div>不有胡妇子，武嗣斩矣。天或者启其情，以延忠臣之世乎。</div>
<div>&nbsp;</div>
<div>○胡澹庵</div>
<div>&nbsp;</div>
<div>胡澹庵十年贬海外，北归之日，饮于湘潭胡氏园。爱妓黎倩，留题壁间，有云：</div>
<div>&nbsp;</div>
<div>“君恩许归此一醉，旁有梨颊生微涡。” 厥后，朱元晦见之，题绝句云：</div>
<div>&nbsp;</div>
<div>“十年浮海一身轻，归对梨涡却有情。世上无如人欲险，几人到此误平生。”</div>
<div>&nbsp;</div>
<div>尝观东坡《志林》，载张元忠之说，曰：“苏子卿啮雪啖毡，可谓了死生之际矣，然不免与胡妇生子，而况洞房绮绣之下乎？乃知此事未易消除。文公之论澹庵，亦犹张元忠之论苏子卿也。郑叔友论刘、项曰：“项王有吞岳渎意气，咸阳三月火，骸骨乱入如麻，哭声惨怛天日，而眉容不敛，是必铁作心肝者。然当垓下诀别之际，宝区血庙，了不经意，惟眷眷一妇人，悲歌怅饮，情不自禁。高帝非天人欤！能决意于太公、吕后，而不能决意于戚夫人。杯羹可分，则笑嫚自若；羽翼已成，则欷歔不止。乃知尤物移人，虽大智大勇不能勉。由是言之，世上无如人欲险，信哉！</div>
<div>&nbsp;</div>
<div>○林和靖</div>
<div>&nbsp;</div>
<div>林君复（名逋，赐号和靖处士），有惜别《长相思》辞云：</div>
<div>&nbsp;</div>
<div>“吴山青，越山青，两岸青山相送迎。谁知离别情。君泪盈，妾泪盈，罗带同心结未成。江头潮已平。”</div>
<div>&nbsp;</div>
<div><a href="http://www.mingqingxiaoshuo.com/lishiyanyi/songshi/" target="_blank" class="infotextkey">宋史</a>谓其不娶，似无情者。特著其一词，见其非不近人情者耳。按林洪著《家山清话》，其中言“先人和靖先生”云云，即先生之子也。或丧偶后未尝更娶乎？</div>
<div>&nbsp;</div>
<div>○李卫公</div>
<div>&nbsp;</div>
<div>卫公李靖，为亡妓谢秋娘撰《望江南》曲，亦云《梦江南》，每首五句。见《乐府杂录》。</div>
<div>&nbsp;</div>
<div>白乐天作《忆江南》三首，第一“江南好”，第二、第三“江南忆”。自注云：“此曲亦名‘谢秋娘’。”盖本于卫公也。</div>
<div>&nbsp;</div>
<div>○范文正</div>
<div>&nbsp;</div>
<div>范文正守鄱阳，喜乐籍一小鬟。未几召还，作诗寄后政云：</div>
<div>&nbsp;</div>
<div>“庆朔堂前花自栽，便移官去未曾开。年年忆著成离恨，为托东风管领回。”</div>
<div>&nbsp;</div>
<div>到京后，以胭脂寄其人。题诗云：</div>
<div>&nbsp;</div>
<div>“江南有美人，别后尝相忆。何以慰相思，赠汝好颜色。”</div>
<div>&nbsp;</div>
<div>事载《西溪丛语》。文子悱谓范公决无此事，当时小人妒冒者为之。余谓便有此事，何伤范公盛德？</div>
<div>&nbsp;</div>
<div>文正公有《御街行》词云：</div>
<div>&nbsp;</div>
<div>“纷纷坠叶飘香砌。夜寂静，寒声碎。珍珠帘卷玉楼空，天澹银河垂地。年年今夜，月华如练，长是人千里。愁肠已断无由醉。酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。”</div>
<div>&nbsp;</div>
<div>范公一时勋德重望，而词亦情致如此。朱良矩尝语杨用修云：“天之风月，地之花柳，与人之歌舞，无此不成‘三才’。”</div>
<div>○司马温公</div>
<div>&nbsp;</div>
<div>司马温公为定武从事，同幕以妓会饮僧房。王荆公往迫之，使妓逾垣而去。公度不可隐，乃具道其实。荆公集句戏之云：</div>
<div>&nbsp;</div>
<div>“年去年来来去忙，暂偷闲卧老僧床。惊回一觉游仙梦，又逐流莺过短墙。”</div>
<div>&nbsp;</div>
<div>温公尝即席赋《西江月》词云：</div>
<div>&nbsp;</div>
<div>“宝髻松松绾就，铅华淡淡妆成。红烟紫雾罩轻尘。飞絮游丝无定。相见争如不见，有情还似无情。笙歌散后酒微醒。深院月明人静。” 杨元素学士见之曰：“此公风情亦不薄。”（元素名绘）</div>
<div>&nbsp;</div>
<div>○赵清献</div>
<div>&nbsp;</div>
<div>赵清献公帅蜀，有妓戴杏花，清献戏语之曰：“髻上杏花真有幸”，妓应声曰：“枝头梅子岂无媒！”逼晚，使值宿老兵呼之。几二鼓，不复至，复令人速之。赵周行室中，忽高声自呼曰：“赵忭（抃）不得无礼！”遂令止之。老兵忽自幕后出曰：“某度相公不过一个时辰，此念息矣。虽承命，实未尝往也。”</div>
<div>&nbsp;</div>
<div>此老兵乃真道学，清献公不如也。</div>
<div>&nbsp;</div>
<div>○张忠定</div>
<div>&nbsp;</div>
<div>张公咏帅蜀日，选一小女浣涤纫缝。张悦其人，中夜心动，厉声自呼曰：“张咏小人！不可，不可。”</div>
<div>&nbsp;</div>
<div>赵阅道、张乖崖，皆能制其情者。政以能制，见其不能忘。</div>
<div>&nbsp;</div>
<div>张乖崖于席上赠官妓小英歌曰：</div>
<div>&nbsp;</div>
<div>“天教搏（抟）百媚，相映明如花。往近桃花坊正（北）面，门庭掩映如仙家。美人宜称言不得，龙脑换（薰）衣香入骨。维扬软縠如云英，亳郡轻纱似蝉翼。我疑天上婺女星之精，偷入筵中名小英。又疑王母侍儿初失意，谪向人间为歌妓。不然何得肤如红玉初碾成，眼似秋波双脸横。舞态因风欲飞去，歌声遏云长且清。有时歌罢下香砌，几人魂魄遥相惊。人看小英心已足，我见小英心未足。为我高歌送一杯，我今赠你新翻曲。”</div>
<div>&nbsp;</div>
<div>按，公铁石心人，在蜀娶婢，三年后归其父，犹然完璧。此诗亦靖节《闲情》、广平《梅花》之意也。然《岁华纪丽》称浣花小游江起于公，盖亦不厌游戏云。</div>
<div>&nbsp;</div>
<div>○欧阳文忠</div>
<div>&nbsp;</div>
<div>欧阳文忠任河南推官，染一妓。时钱文僖公（名惟演）罢政为西京留守，梅圣俞、谢希深、尹师鲁同在幕下，惜欧有才无行，共白于公，屡微讽而不知恤。一日，宴于后圃，客集，而欧与妓俱不至。移时方来，在坐相视以目。公责妓云：“来何迟也！”妓云：“中暑往凉堂睡着，觉而失金钗，犹未见。”公曰：“若得欧阳推官一词，当为偿汝。”欧即度云：</div>
<div>&nbsp;</div>
<div>“柳外轻雷池上雨，雨声滴碎荷声。小楼西角断虹明。阑杆倚遍，佇待月华生。燕子飞来栖画栋，玉钩垂下帘旌。凉波不动簟纹平。水晶双枕，旁有堕钗横。”</div>
<div>&nbsp;</div>
<div>坐客皆善。遂命妓满酌赏欧，而令公库偿其失钗。</div>
<div>&nbsp;</div>
<div>公尝有小词云：</div>
<div>&nbsp;</div>
<div>“江南柳，叶小未成阴。人为丝轻那忍折，莺怜枝嫩不胜吟。留取待春深。”</div>
<div>&nbsp;</div>
<div>“十四五，闲抱琵琶寻。堂上簸钱堂下走，恁时相见已留心。何况到如今。”</div>
<div>&nbsp;</div>
<div>意赠婢之词也，而忌者诬公为盗甥。噫！词之不可轻作也如此。</div>
<div>&nbsp;</div>
<div>苏子瞻倅杭日，府僚湖中高会，官妓秀兰以沐浴倦卧，营将督之再三乃来。时府僚有属意兰者，恚恨不已，子瞻从旁阴为之解，终不释然。时榴花盛开，兰以一枝藉手献座中，府僚愈怒。兰但低首垂泪而已。子瞻乃作一曲，名《贺新凉》，命兰歌以侑觞。府僚大悦，剧饮而罢。事颇类此。苏词云：</div>
<div>&nbsp;</div>
<div>“乳燕飞华屋，悄无人，槐（桐）阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户？枉教人梦断瑶台曲。又却是，风敲竹。石榴半吐红巾蹙。待浮花浪蕊都尽，伴君幽独。秾艳一枝细看取，芳心千重似束。又恐被、秋（西）风惊绿。若待得君来向此，花前对酒不忍触。共粉泪，雨簌簌。”</div>
<div>&nbsp;</div>
<div>○米元章</div>
<div>&nbsp;</div>
<div>米元章有洁癖，或言其矫。宗室华源郡王仲御，家多声伎，尝欲验之。大会宾客，独设一榻待之。使数卒解衣袒臂，奉其酒馔。姬侍环于他客，杯盘狼藉。久之，亦自迁坐于众宾之间。</div>
<div>&nbsp;</div>
<div>相传有洁癖者，米元章、倪元镇二人。元镇于女色，少所当意。一日，眷金陵赵歌姬，留宿别业。心疑不洁，俾之浴。既归榻，以手自顶至踵，且扪且嗅，扪至阴，复俾浴。凡再四。东方既白，不复作巫山之梦。情主人曰：“元章之癖，不胜其情。元镇之情，不胜其癖。且其不能忘情则一也。故吾谓王昆之回面，避妓也；陈烈之逾墙，逃妓也；杨忠襄之焚衣，誓妓也。又徵仲之弄臭脚，果以求脱妓也。是皆情之至者，诚虑忽不自制，故预违之。故鲁男子之情，十倍于柳下惠。伊川之强制，万不若明道先生。</div>
<div>&nbsp;</div>
<div>○何樐</div>
<div>&nbsp;</div>
<div>何文缜丞相，政和间状元。初入馆阁，饮于宗戚一贵人家。侍儿惠柔者，丽黠人也。慕公风标，密解手帕子为赠，且约牡丹开时再集。何亦甚关抱。既归，赋《虞美人》一曲，隐其小名，以寓惓惓结恋之意，云：</div>
<div>&nbsp;</div>
<div>“分香帕子揉蓝腻，欲去殷勤惠。重来直到牡丹时，只恐花枝相妒故开迟。别来目尽闲桃李，日日栏杆倚。催花无计问东风，梦作一双蝴蝶绕芳丛。”</div>
<div>&nbsp;</div>
<div>何自书此词，示蜀人赵咏，道言其本末如此。</div>
<div>&nbsp;</div>
<div>何文缜，靖康中死难名臣，然何尝作道学格！</div>
<div>&nbsp;</div>
<div>○黄涪翁</div>
<div>&nbsp;</div>
<div>涪翁（黄鲁直尝谪涪州，因称涪翁，）过泸南，泸帅留府。会有官妓盼盼，帅尝宠之。涪翁赠《浣纱溪》词曰：</div>
<div>&nbsp;</div>
<div>“脚上靴儿四寸罗，唇边朱麝一樱多。见人无语横秋波。料得有心怜宋玉，只因无奈楚襄何。今生有分向伊么。”</div>
<div>&nbsp;</div>
<div>盼盼拜谢涪翁。泸帅令唱词侑觞，盼盼唱《惜春容》，词曰：</div>
<div>&nbsp;</div>
<div>“少年看花双鬓绿，走马章台管弦逐。而今老更惜花深，终日看花看不足。坐中美女颜如玉，为我一歌金缕曲。归时压倒帽檐歌，头上春风红簌簌。”</div>
<div>&nbsp;</div>
<div>涪翁大喜，致醉。</div>
<div>&nbsp;</div>
<div>○廖道南</div>
<div>&nbsp;</div>
<div>廖道南为举人时，卒业南雍，与院妓陈淑女相善，戏为题《裹足》一绝云：</div>
<div>&nbsp;</div>
<div>“白练轻轻裹，金莲步步移。莫言长在地，也有上天时。”</div>
<div>&nbsp;</div>
<div>又尝与淑女联句，咏《稳桌》一绝。廖云：</div>
<div>&nbsp;</div>
<div>“木屑原来斧凿成，” 陈云：</div>
<div>&nbsp;</div>
<div>“暂来低处立功名。” 廖云：</div>
<div>&nbsp;</div>
<div>“虽然不作擎天柱，” 陈云：</div>
<div>&nbsp;</div>
<div>“也与人间断不平。”</div>
<div>&nbsp;</div>
<div>○湖州郡僚</div>
<div>&nbsp;</div>
<div>湖州吴秀才有女，慧而能诗词，貌美。家贫，为富氏子所据。或投郡诉其奸氵㸒。王龟龄为太守，逮系司理狱。既伏罪，且受徒刑。郡僚相与诣理院观之，乃具酒，引使至席，风格倾一坐。遂命脱枷侍饮，谕之曰：“知汝能长短句，宜以一章自咏，当宛转白待制，为汝解脱。不然，危矣。”女即请题。时冬末雪消，春日且至，命道此景。作《长相思令》，捉笔立成。曰：</div>
<div>&nbsp;</div>
<div>“烟霏霏，雪霏霏，雪向梅花枝上堆，春从何处回？醉眼开，睡眼开，疏影横斜安在哉？从教塞管催。”</div>
<div>&nbsp;</div>
<div>诸客赏叹，为之尽欢。明日以告王公，言其冤。王淳直不疑人欺，亟使释放。其后无人肯礼娶。周介卿石之子，买以为妾，名曰淑姬。王三恕时为司户摄理，正治此狱，小词藏其处。</div>
<div>&nbsp;</div>
<div>王固淳直，不疑人欺。即明知其欺，亦必藉手释放矣。何也？此等分上，必非俗人肯信者，姑听之可也。</div>
<div>&nbsp;</div>
<div>○鸠摩罗什</div>
<div>&nbsp;</div>
<div>鸠摩罗什，天竺僧，姚兴迎之入关，待以国师。忽一日，自请于秦王曰：“有二小儿登肩欲障，须妇人。”兴进宫女，一交而生二子。诸僧欲效之，什聚针盈钵，举匕不异常食，曰：“若能效我，乃可蓄室。”</div>
<div>&nbsp;</div>
<div>一说兴常谓什曰：“大师聪明超悟，天下莫二。若一旦厌世，何可令法种无嗣。”遂以妓女十人，逼令受之。自是别立廨舍，不住僧房。</div>
<div>&nbsp;</div>
<div>○宣州僧</div>
<div>&nbsp;</div>
<div>宣州有僧，习静业于山寺有年矣。忽见一少妇丧夫来山求荐。僧睹之，不觉动念。既去，而日夕思之不忘。数月，左股内隐隐闻婴儿啼声，久之，右股亦然。大怖。以为业缘所召，遂还俗，娶其妇为妻。二年连得二子。更十余年，忽念此身堕落，劝妻同出家于寺，以追谢前过，以二子与人为奴。及入山，众憎厌恶逐之，遂习禅于白蛇洞中。久之，白蛇俯首以避，虎至，伏洞门不敢仰视。遂乘虎至寺，众僧竞观。口占一偈云：</div>
<div>&nbsp;</div>
<div>“两峰相对叠晴霞，涧底泉香泛落花。埋却袈裟离世网，寄生二子在人家。神通骑出斑斑虎，感应呼来白白蛇。是圣是凡君莫测，相逢休笑亦休夸。”</div>
<div>&nbsp;</div>
<div>众乃迎归寺中。寿七十三。妻亦坐化。</div>
<div>&nbsp;</div>
<div>○僧知业</div>
<div>&nbsp;</div>
<div>有圣保寺僧知业，性高古，有诗名。偶访陆鲁望（龟蒙），谈玄之次，陆夫人蒋氏性好饮，遽自内传一杯酒，命与业公。业惶惧欲辞，蒋隔帘语曰：“只如上人诗云：‘接垒桥通何处路，倚栏人是阿谁家。’观此风韵，可得不饮？”业公惭而退。见《葆光录》。</div>
<div>&nbsp;</div>
<div>○僧月洲</div>
<div>&nbsp;</div>
<div>吴僧月洲，善诗，喜声色。沈石田绐以名妓，招之即来，而实无所有。壁间有《菜花蛱蝶图》，遂题其上云：</div>
<div>&nbsp;</div>
<div>“桃花生子菜花台（薹），细雨蛙声出草莱。一段春光多不见，却教蛱蝶误飞来。”</div>
<div>&nbsp;</div>
<div>○濑女</div>
<div>&nbsp;</div>
<div>伍胥违父兄之难，潜行至吴，疾于中道，乞食溧阳。适遇女子，击绵于濑水之上，筥中有饭。子胥谓曰：“夫人可得一餐乎？”女子曰：“妾独与母居，三十未嫁，饭不可得。”子胥曰：“夫人振穷途少饭，亦何嫌哉？”女子知非恒人，遂许之。发其箪筥，饭其壶浆，长跪而与之。子胥再餐而止。女子曰：“君子有远誓之行，何不饱而餐之？”子胥已餐而去。又谓女子曰：“掩夫人之壶浆，勿令其露。”女子叹曰：“嗟乎！妾独与母居，三十年自守，贞明不愿从适。何宜馈饭而与丈夫，越亏礼义？妾不忍也。”子胥行，反顾，女子已自投于濑水矣。</div>
<div>&nbsp;</div>
<div>子犹曰：“同一识英雄俊眼，幸则为红拂妓，雄服连辔。不幸则为击绵女，寒风濑水。或言此女可以无死，甚不然也。田光先生有云：‘长者为行，不使人疑。’掩夫人之壶浆，勿令其露。此女不死，子胥虽行，终未释然也。知礼义之不可越亏，而犹然跪进壶浆，劝勉加餐，独念子胥非恒人故耳。既知其非恒人，亦何惜一死，以安其魂，而定其事乎！此女虽终身不嫁，冥冥之中，固已嫁子胥矣。”</div>
<div>&nbsp;</div>
<div>○画西厢</div>
<div>&nbsp;</div>
<div>丘琼山过一寺，见四壁俱画西厢。丘讶曰：“空门安得有此？”僧曰：“老僧从此悟禅。”丘问：“何处得悟？”答曰：“是‘怎当他临去秋波那一转’。”</div>
<div>&nbsp;</div>
<div>丘公风流之士，故此僧现风流身而为说法。</div>
<div>&nbsp;</div>
<div>○徐贤妃</div>
<div>&nbsp;</div>
<div>唐太宗，尝召徐贤妃（妃名惠，湖州人，八岁曾拟《离骚》），不至，怒之。贤妃进诗曰：</div>
<div>&nbsp;</div>
<div>“朝来临镜台，妆罢且徘徊。千金始一笑，一召讵能来？”</div>
<div>&nbsp;</div>
<div>以娇语解围。</div>
<div>&nbsp;</div>
<div>○孙氏</div>
<div>&nbsp;</div>
<div>孙氏，许迈妻，吴郡散骑常侍孙宏女也。迈总角好道，立修舍于悬溜山，往来茅岭，惟朔望时节，返家定省。父母既终，乃遣妻孙氏还家，为书以谢绝之。孙为书答迈曰：</div>
<div>&nbsp;</div>
<div>“愚下不才，侍执巾栉，荣华福禄，相与共之。如何君子，驾其大义，轻见斥逐。若以此处遐旷，非妇人所便，昔梁生陟岭，孟光是携；萧史登台，秦女不舍。卫氏修义，夫妻同行；老莱逃名，伉俪俱逝。岂非古人嘉遁之举者，许君乖离矣。”</div>
<div>&nbsp;</div>
<div>情主人曰：“草木之生意，动而为芽。情亦人之生意也，谁能不芽者？文王、孔子之圣也而情。文正、清献诸公之方正也而情。子卿、澹庵之坚贞也而情。卫公之豪侠也而情。和靖、元章之清且洁也而情。情何尝误人哉？人自为情误耳。红愁绿惨，生趣固为斩然。即蝶嚷莺喧，春意亦觉破碎。然必曰草木可不必芽，是欲以隆冬结天地之局。吾未见其可也！”</div>
<div>&nbsp;</div>