觉道人山居，稽古得楼之事，类凡十有二，其说成可喜。 <br><br>推而广之，于劝惩不无助。于是新编《十二楼》，复裒然成书。 <br><br>手以视余，且属言其端。余披阅一过，喟然叹觉道人之用心不同于恒人也。 <br><br>盖自说部逢世，而侏儒牟利，苟以求售，其言偎亵鄙靡，无所不至，为世道人心之患者无论矣；即或志存扶植 ，而才不足以达其辞，趣不足以辅其理，块然幽闷，使观者恐卧而听者反走，则天地间又安用此无味之腐谈哉！今是编以通俗语言鼓吹经传，以入情啼笑接引顽痴，殆老泉所谓“苏张无其心，而龙比无其术”者欤？夫妙 解连环，而要之不诡于大道，即施、罗二子，斯秘未睹，况其下者乎！语云“为善如登”，笠道人将以是编偕一世人结欢喜缘，相与携手徐步而登此十二楼也，使人忽忽忘为善之难而贺登天之易，厥功伟矣！ 道人尝语余云：“吾于诗文非不究心，而得志愉快，终不敢以小说为末技。”嗟呼！诗文之名诚美矣，顾今之为诗文者，岂诗文哉？是曾不若吹篪蹴鞠，而可以傲入神之艺乎！吾谓与其以诗文造业，何如以小说造福；与其以诗文贻笑，何如以小说名家。 <br><br>昔李伯时工绘事，而好画马，昙秀师呵之，使画大士。今笠道人之小说，固画大士者也。吾愿从此益为之不倦，虽四禅天不难到，岂第十二楼哉！ <br><br>                                                  锺离睿水题于茶恩阁