
&nbsp;&nbsp;&nbsp;&nbsp;古人何以立言也？曰：屈原夫妇喻君臣，宋玉神女讽襄王，皆以寓托也。《生花梦》何为而作也？曰：予友娥川主人所以慨遇也；所以寄讽也；所以涵泳性情，发抒志气，牢骚激昂，淋漓痛快，言其所不能言，发其所不易发也。主人名家子，富词翰，青年磊落，既乏江皋之遇，空怀赠珮之缘，未逢伯乐之知，徒抱盐车之感，而以其幽愫，播之新声，红牙碧管，固已传为胜事矣。迨浪迹四方，风尘颠蹶，益无所遇。惟无遇也，顾不得不有所托以自讽矣。然则何为日吾欲有其遇而不得即遇？姑为设一不即遇而终遇者用自解焉。予因叹曰：斯言也，发乎性，入乎情，钟情在吾辈，主人殆有独深者乎！盖遇也，缘也；不遇也，天也。夫既然不遇，安必其有所遇？既不即遇，又安必其终遇哉！要之，均非人之所可必也。何也？皆缘为之，实天为之也。此《生花梦》之所由作也。康梦庚，才士也。丰采如霞，肝肠若雪，问春风于兰桡曲渚，梦莺花于紫陌红楼。方青眼幸投，红丝凤绾，而又载沉载浮，天涯辗转。于姻缘，固既遇而不即遇；于功名，则不遇而终遇者，岂天下事大率无意而得，着意而失耶！贡、冯二女，才而贤，情而友朋，褂裳而兄妹，雌雄郎舅，巾帼夫妻，方惊欢之靡定，而好合之末繇，至玉面归诚，铁衣变相，始云和双抱，两弦并调，又岂非不遇而终遇哉！天靳于前，缘成于后。萑苻侠更能颠倒豪杰，屈服须眉，虽蛾眉状元、红粉博士，何足拟之。然皆将合忽离，既得复失，遂至绿林埋艳，而红袖销香，岂非始遇而转不即遇？迨伊人遘止，互屈貔貅，夫妇之焰既熄，婵娟之气犹新。儿女情长，英雄气短，良可慨与。独是两奇女而康生卒兼有之，宜乎！天之初妒，缘之始啬。艰难险阻，颠倒漂摇，迟之久而终乃合也。是编也，或为主人之慨遇耶？或以是寄讽耶？抑言其所不能言，发其所不易发耶？俱不可知。而弟以挽回人心，维持世化，寓幻于侠，化氵㸒为贞，独创新裁，别开生面，又岂与稗官家言所可同日语哉！故牢骚激昂，淋漓痛快，俾读是编者，无不可以涵泳性情，发抒志气。虽莫能禁人人之不慕其遇，而独不遽许人人之遂有其遇也。予与主人居同里，长同游，又同有情癖，知主人者深，故言之特真且至耳。他若屠氏之暴恶，俞四之知恩，钱鲁之骄奢，殳勇之贪横，与夫贡鸣岐、邢天民、葛万钟之长厚，未必非各有所指，而无如主人之不予告也。书成，属予名编。予评点之余，叹其笔墨之妙。曲折变幻，如行文家，有虚实，有顿挫，有开阖，有照应，峰断云连，波平波起，空灵敏妙，几于梦笔生花矣。何花非梦？何梦非花？请颜之日《生花梦》。<script></div>

<script>zj_waps2();</script>
<div class="m-page">
<a href=""><button type="button" class="btn btn-danger pull-left col-md-2 col-xs-3 col-sm-3">上一章</button></a>
<a href="https://www.mingqingxiaoshuo.com/shitairenqing/shenghuameng/"><button type="button" class="btn btn-danger col-md-2 col-xs-4 col-sm-4 col-md-offset-3 col-xs-offset-1 col-sm-offset-2">返回目录</button></a>
<a href="https://www.mingqingxiaoshuo.com/shitairenqing/shenghuameng/13621.html"><button type="button" class="btn btn-danger pull-right col-md-2 col-xs-3 col-sm-3">下一章</button></a>
</div>
