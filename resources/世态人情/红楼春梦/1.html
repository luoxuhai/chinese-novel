&nbsp;&nbsp;&nbsp;&nbsp;《红楼》杰作，传有窜编；脂砚轶闻，颇参歧论。雌黄错见，坚白等棼：或则妄规胶续，滋刻鹄类鹜之讥；或则虚拟璧完，忘断鹤益凫之拙；又或殚心索隐，逞臆谈空，附会梅村赞佛之诗，标榜桑海遗民之作，等玉卮之无当，枉绨椠之相矜。<br><br>&nbsp;&nbsp;&nbsp;&nbsp;世或推之，蒙无取焉。<br><br>&nbsp;&nbsp;&nbsp;&nbsp;夫美人香草，大抵寓言；秋水南华，非无托义。要皆效山芎之隐语，务壶柏之瘦辞。珍闻疑似，珠尘马迹之间；丽思迷离，蜡泪蚕丝之喻。作者既邈，解人斯难，强事扯撏，适邻穿凿。而况身丁板荡，运遘黍离。函铁空沉，失所南之本穴；塔灰未改，对遗山之史亭。涕泪君亲，寒鹃犹咽；苍凉身世，梦蝶何依？遑古人以同忧，固我躬之不阅。郑笺苟作，宁堪代祓悲辛；鲁酒可温，奚如自浇垒块？尝慨南宋词流，写愁烟柳；晚明志士，迸泪桃花。异代闵其所遭，后人企其余韵。然而半壁依然，自酣歌舞；四方沸若，未废耕锄。从未有纵蚊穴以滔天，掷虫沙于儿戏者。严□垂下，恨并朱仙；禁□顿移，寒生铜狄。厉阶为梗，渐台之骨岂知；史铖永虚，原庙之灵犹痛。<br><br>&nbsp;&nbsp;&nbsp;&nbsp;即云编户，已憾流离；矧在勋门，遽沦舆皂。朝闻稍拾，虽成藏壁之编；海泪难消，宜有书空之笔。<br><br>&nbsp;&nbsp;&nbsp;&nbsp;因忆髫年隙晷，即嗜稗官；艳史余谈，曾研《石记》。抑钗扬黛，几于万喙雷同；索贾辨甄，等是一时梦呓。思搜秘绪，务扫浮埃。湘竹招魂，续芳华于鸳蝶；楚兰抒愤，伸诛伐于鸩媒。徒以白雪难摹，抱琴踯躅；及此青门多暇，寻梦依希吐快语于当前，踢翻鹦鹉；结孤诚于一往，还挹兰荪。说色非空，如借天祥之镜；拗离成合，别传士隐之书。禹鼎象形，言皆有本；鲁戈振思，气欲无前。亦足豪矣，他奚恤哉？<br><br>&nbsp;&nbsp;&nbsp;&nbsp;嗟乎！回天志业，类一现之昙花；汗史功名，视数行之楮叶。畴知我者，与谈天宝旧闻；若有人兮，试证贞元朝士。未免绛珠匿笑，问甚事而干卿；定知浊玉有灵，愿是乡以老我。<br><br>&nbsp;&nbsp;&nbsp;&nbsp;已卯小春，云淙花隐自序于逸圃竹轩。　<br>