　　诈学道书报好梦<br><br>　　庚子年，福建乡科上府所中诸士，多系沈宗师取在首列者，人皆服沈宗师为得人。十二月初间，诸举人都上京矣。<br><br>　　省城一棍，与本府一善书秀才谋，各诈为沈道一书，用小印图书，护封完密，分递于新春元家。每到一家，则云：“沈爷有书，专差小人来，口嘱付说你家相公明年必有大捷。他得异梦，特令先来报知。但须谨密勿泄。更某某相公家与尊府相近，恐他知有专使来，谓老爷厚此薄彼，故亦附有问安书在，特搭带耳，非专为彼来也。”及到他家，所言亦复如是，谓专为此来，余者都搭带也。及开书看，则字画精楷，书词玄妙，皆称彼得祥梦，其兆应在某当得大魁。或借其名，或因其地取义，各做一梦语为由，以报他先兆之意。曾见写与举人熊绍祖之书云：“闽省多才，甲于天下，虽京浙不多让也。特阅麟经诸卷无如贤最者以深沉浑厚之养，发以雄俊爽锐之锋，来春大捷南宫，不卜而决矣。子月念二日夜将半，梦一飞熊，手擎红春花，行红日之中，止有金字大魁二字。看甚分明，醒而忆之。<br><br>　　日者建阳也，熊者君姓也，春花者君治春秋经也，红亦彩色之象，大魁金字，则明有吉兆矣。以君之才，叶我之梦，则际明时魁天下确有明征。若得大魁出于吾门，喜不能寐，专人驰报，幸谨之勿泄。”熊举人之家阅之大喜，赏使银三两，请益，复与二两。曰：“明年有大捷，再赏你十两。”及他所奉之书，大抵都述吉梦都是此意，人赏之者，皆三五金以上。<br><br>　　至次年，都铩南翮而归。诸春元会时，各述沈道之书叙梦之事，各抚掌大笑曰；“真是好一场春梦也。此棍真出奇绝巧矣，以此骗人，人谁不乐与之。”算其所得，不止百金。以上聊述之，以助一笑。<br><br>　　按：此棍骗新举人，骗亦不痛。虽赏他几两银，亦博得家人肚中欢喜四个月。惜此棍不再来，若再为之，人亦乐赏之矣。此骗局中最妙者。<br><br>　　诈无常烧牒捕人<br><br>　　长源地方，人烟过千，亦一大市镇也。有一日者，推命人也，至其间推算甚精，断人死生寿夭，最是灵验，以故乡里之老幼男女，多以命与算。凡三年内，有该病者，该死者，各问其姓名，暗登记之，以为后验。昼往于市卜命，夜则归宿于僧寺。<br><br>　　有一游方道士至寺，形容半槁，黄瘦黧黑，敬谒日者曰：“闻先生推命极验，敢求此地老幼有本年命运该死者，当有疾病者，悉以其姓名八字授我，我愿以游方经验药方几种奉换。”<br><br>　　日者曰：“你不知命，要此何干？”道士曰：“我自有别用。”<br><br>　　日者悉以推过之命，本年有该病者该死者，尽录付之。<br><br>　　道士后乞食诸家，每逢痴愚样人，辄自称是生无常，奉阴司差，同鬼使捕拿此方某人某人等，限此一季到。痴人代之播传，人多未信。又私将黄纸写一牌文，末写阴司二大字。中间计开依日者所授之老幼命该死者，写于上半行。又向本僧寺问本地富家男女及人家钟爱之子姓名，写于后上层。夜间故在社司前，将黄纸牌从下截无人名处焚化。其上半有人名处打灭存之。次日人来社司祈告，见香炉上有黄纸字半截未焚者取视之，都是乡人姓名，后有阴司字，大怪异之，持以传闻于乡。不一月间，此姓名内，果死两人，遂相传谓前瘦道士是生无常，此阴司黄纸牌，彼必知之，凡牌中有名者皆来问，无名者恐下截已焚处有，亦往问之。道士半吞半吐，认是己同鬼使焚的。由是畏死者问阴司牌可计免否。道士曰：“阴司与阳间衙门则同，有银用者计较免到，或必要再拿者，亦可挨延二三年，奈何不可用银也。”由是富家男女，多以银贿道士，兼以冥财金银，托其计较免到，亦赚得数十金去。其后牌中有名者多不死。反以为得道士计免之力也，岂不惑哉。　　按：阴司拘人何须纸牌，即有牌票亦可必焚，即焚矣，何为故留残纸余字，以扬于众？比必无之理也。<br><br>　　观瘦无常一节，则惑世诬民昭昭矣。人之信鬼幻者鉴此，可以提醒。　　诈以帚柄耍轿夫<br><br>　　城西驿上至建溪，陆路一百二十里，常轿价只一钱六分，或路少行客，则减下一钱四分，或一钱二分，亦抬。但先邀轿价入手，便五里一放，略有小坡，又放下不抬。大抵坐轿两分，步走一分。凡往来客旅，无不被其笼络者。或当考期，应试士子归家，轿价便增至二钱四分，至少者二钱。不先秤银不抬。<br><br>　　若银揽到手，不抬上二十里，便转雇上路夫去，把好价克减，只以一分一铺，转雇他人抬之。其下手抬者，仍旧五里一放，动曰：“我未得时价。”士子不得已，又重加之。但士人往来简少，都无与校。<br><br>　　有一提控，不时往来于路，屡被轿夫刁蹬。一日复要上县去，把两条纸题四句嘲诗，以方纸包之，再用敝帚柄两个，截齐，以绵纸封之，如两匹缎样。次日，自负上路，轿夫争来抬之。提控曰：“吾为一紧急事回家，身无现银。有能送我直到家者，议轿价二钱，又赏汝今晚明早酒饭。若要现银，及转雇，则不能也。”内有二轿夫愿抬。遂以两封缎缚于轿，叮咛曰：“善安顿之，勿损坏。”才升轿，又曰：“我到回窑街，要寄一急信与人，你等到那里慎勿忘也。”未半午后，已到回窑。<br><br>　　提控曰：“你在此暂等，我去寄信便来。”其实抽身从小路归家。<br><br>　　一饭久不来。两轿夫曰：“他坐话不觉久，有此两匹绸缎在此，我与你奔回，何须等他。”二人疾行，近晚归家。一曰各执一匹去，一曰倘有好歹须相添贴。两人扯开绵纸，只是两截敝帚柄，重重封裹。又各有一方包，疑是书信，开之见有纸题大字云：轿夫常骗人，今也被我骗。若非两帚柄，险失两匹缎。二人在家大骂曰：“光棍、精光棍。”邻家轿夫闻之，入问何故各骂光棍。二轿夫叙其缘由如此。邻轿夫大笑而出，将两帚柄半封半露挂于排栅边，以两纸诗贴于旁。见者诵者诗，又看其帚柄，无不大笑曰：“此提控甚善骗。只你二轿夫亦不合起歹心，早是敝帚柄故敢扬言骂人。若果是绸缎，你尚恐人知，那相公能寻汝取乎？此是你不是，何骂相公为。”<br><br>　　后三日，提控回，见此诗尚贴在排栅，故问居旁人曰：“前日人寄我两匹缎，被两轿夫抬走，你们亦闻得乎？”人知是此提控弄轿夫，曰：“你也勿寻缎，那轿夫亦不敢出索轿钱矣。”提控亦大笑而去。<br><br>　　按：提控骗轿坐者，非棍也，此两轿夫则棍耳。<br><br>　　不然，何提控再回询问而轿夫不敢出也？此谓借棍术还驭棍徒，亦巧矣。然凡远出，若雇轿夫挑夫，须从店主同雇，彼知役夫根脚，斯无拐逃失落之虞矣。<br><br>　　巷门口诈买脱布<br><br>　　建城大街中，旁有一巷，路透后街，巷口为亭，旁列两凳，与人坐息，似人家门下一样。亭旁两边，俱土城，似入人家之门，路稍转则见前大路矣。<br><br>　　忽日有一棍在亭坐，见客负布而来，认非本城之人，心知其可哄，即叫曰：“买布。”客人入亭来，棍取其布，反复拣择，拿六匹在手，曰：“要买三匹，我拿六匹入内去拣。”即转入巷路，从后大街逃矣。布客在巷凳坐许久，时有一二行路者过此，心疑之。因随其后而入，转一曲墙路，见两旁并无人家，直前则出大路，心方知是被棍脱出。只问街两旁人曰：“方才有一人拿布六匹而来，兄曾见否？”旁人曰：“此巷往来极多，那知甚人拿布。”布客道其哄买之由，旁人曰：“此是棍明骗去矣。”布客只得大骂懊恨而去。<br><br>　　可以物付与。不然，虽公共之门，里面人烟丛杂，亦未可轻易信也，商者可以鉴此。