祁羽狄，字子车酋，吴中杰士也。美姿容，性聪敏，八岁能属文，十岁识诗律，弱冠时每以李白自期，落落不与俗辈伍，独有志于翰林。每叹曰：“乌台青琐，岂若金马玉堂耶！”下笔有千言，不待思索。诗歌词赋，奇妙绝例，且善钟王书法，又粗知丹青。时人目为才子，多欲以女妻之，皆不应，其姑适廉尚，督府参军也。姑早亡，继岑氏，生三女，皆殊色。长曰玉胜，次曰丽贞，三曰毓秀，随父任所，皆未适人。尚以衰老，乞骸骨归。时生以父爱，家居寂寥，郁郁不快。或散步寻诗，寄身林壑，或操舟访隐，傍水徘徊。<br><br>　　一日，与苍头溜儿入市，见一妇人，年二十余，修容雅淡，清芬逼人，立疏帘下，以目凝觑生。生动心，密访之，乃吴氏，名妙娘，颇有外遇。生命溜儿取金凤钗二股，托其邻妪馈之，妙娘有难色。妪利生之谢，固强之。妙娘曰：“妾觑此郎果妙人也。但吾夫甚严，今幸少出，但一宿则可，久寓此，不宜也。”生闻之，即潜入，相持甚欢，极尽款曲。既枕上吟曰：<br><br>　　深深帘下偶相逢，转眼相思一夜通；<br>　　春色满衾香力倦，瘦容应怯五更风。<br><br>　　妙娘曰：“妾亦粗知文墨，敢以吴歌和之”：<br><br>　　别郎何日再相逢，有时常寄便时风；<br>　　一夜恩情深似海，只恐巫山路不通。<br><br>　　歌罢，天色将曙，闻外扣门声急。妙娘曰：“吾夫回矣。”与生急拥衣而起，开后门，求庇于邻人陆用。用素与妙娘厚，遂匿之。<br><br>　　用之妻，周氏也，小字山茶，见生丰采，欲私之，生应命焉。茶曰：“吾主母徐氏新寡，体态雅媚，殊似玉人，坐卧一小楼，焚香礼佛，守法甚严，但临风对月，多有怨态，知其心未灰也。妾以计使君乱之，可以尽得其私蓄。”生谢曰：“乱人之守，不仁；冀人之财，不义；本以脱难而又欲蹈险，不智。卿之雅情，心领而已。”言未毕，一少女驰至，年十三四，粉黛轻盈，连声呼茶。见生在，即避入。生问：“此女何人”茶曰：“主母之女文娥也。”生曰：“纳聘否？”曰：“未也。”<br><br>　　文娥入，以生达其母。母即自来呼之，且自窗处窥生。见生与茶狎戏，风致飘然，密呼茶，问曰：“此人何来？”茶欲动之，乃乘机应曰：“此吴妙娘心上人也。今碍有夫在，少候于此。”徐氏停眸不言久之，茶复曰：“此人旖旎洒落，玉琢情怀，穷古绝今，世不多见。”<br><br>　　徐氏乃怒曰：“汝与此人素无一面，便与亵狎，外人知之，岂不遗累于我！”山茶亦佯作愠状，对曰：“妾但不敢言耳。言之，恐主母见罪。”徐氏诘其故。山茶曰：“此人近丧偶，云主母约彼前来偕老。”徐氏惊曰：“此言何来？”茶曰：“彼言之，妾信之。不然则主公所遗玉扇坠，何由至彼手乎？”<br><br>　　徐氏即探衣笥中，果失不见，徘徊无聊又久之。山茶知其意，即报生曰：“娘子多上复：谨持玉扇坠一事，约君少叙，如不弃，当酬以百金。”生揣：“事由于彼，非我之罪也。”乃许之。——盖徐氏三日前理衣匣，偶遗扇坠于外，为山茶所获。至是，即以此两下激成，欲俟其处久而执之，以为挟诈之计耳。<br><br>　　近晚，生登楼，与徐氏通焉。缱绻后，徐氏问曰：“扇坠从何来？”生曰：“卿之所风赐，何佯问也？”徐氏曰：“妾未尝赠君，适山茶谓君从外得者，妾以为然，故与君一叙。今乃知山茶计也。”徐氏悔不及，明早果以百金赠生行。生留一词以别之，名《惜春飞》：<br><br>　　乘醉蜂迷莺不语，只是妙娘为主。玉坠凭谁取，又成红叶偕鸳侣。两地风流知几许，自喜连遭奇遇。愁对伤处，何时得共枕，重相叙。<br><br>　　徐氏恨山茶卖己，每以事让之，茶不能堪，遂发其私，徐氏无了而富，族中争嗣，因山茶实其奸，鸣之于官，官受嗣者贿，竟相法成案。徐氏以氵㸒逐出，文娥以奸生女官卖，徐氏耻而自缢，生闻之，不胜伤痛，作挽歌以吊之曰：<br><br>　　胡天不德兮，歼我淑人，情经一死兮，我重千金，花歼月缺兮，玉碎珠沉，俾生长夜兮，梦断芳春。遭此仇兮，何所伸。欲排云前代诉兮，奈力寡而未能。心耿耿兮思素恩，神恍惚兮怀旧迹。泪潸潸兮滴翠巾，悉郁郁兮欲断魂。千回万转兮，痛我芳灵。灵其有知兮，鉴我微忱！<br><br>　　生且泣且歌，不胜哽咽，乃散步林外，少放闷怀。不意新月印溪，晴烟散野，泉声应谷，树影坠地，生乃还步，踽踽独行，凄惨愈切。忽闻后有环佩声，生回顾，见一女子冉冉而来；后随有女童，一掌扇，一执巾。生以为良家子也，意欲趋避。乃遥呼曰：“祁生何为避耶？”<br><br>　　生疑为如戚，进步迎揖。然芳容奇冶，光彩袭人。生惊讶，未遑启问，女即曰：“妾玉香仙子也。朝游蓬岛，暮归广寒，拂扇则风行千里，挥巾则云幔九宵，非俗女也。因与君有尘缘，到此一相会耳。”生闻其言，疑为鬼魅，不敢近，但唯唯求退而已。女笑曰：“妾乃不如徐氏耶？君子日后奇遇甚多，徐氏不足惜也。”即携生手，同还生家。生闻其香气清淑，爱其纤指温润，亦不甚怪。然而夜深人静，重门自开，灯灭帘垂，明辉满室，生虽疑，不能却矣。与之共枕，颇觉绸缪。<br><br>　　至五更，二女童报曰：“紫微登垣，壬申候驾。”女即整衣而起，与生别曰：“后六十年，君之姻缘共聚，富贵双全，妾复来，与君同归仙府矣。赠玉簪一根，扣之，则有厄即解：小诗一首，读之，则终身可知。”言华，凌空而去。生望之，但见云霓五彩，鸾鹤翩翔，生始信其为仙也。即视其诗，乃五言一律：<br><br>　　君是百花魁，相逢玉镜台；<br>　　芳春随处合，夤夜几番灾。<br>　　龙府生佳配，天朝赐妙才；<br>　　功名还寿考，九九妾重来。<br><br>　　生与玉香方合，精采倍常，颖悟顿速，衣服枕席，异香郁然。人皆疑其变格，而不知生所自也。<br><br>　　时廉参军致仕归，泊船河下，闻文娥官卖，即以金偿官，买与次女丽贞为婢。是日，生至讲堂，适闻廉归，惊曰：“此吾至亲，别十年矣。”即趋谒。廉闻生至，急请入，各以久疏慰问。廉尚曰：“尊翁捐馆，幸有子在。况子英发士也，但愿早遂青云以慰尊翁之志生谦谢久之。廉呼岑氏出，且曰：“祁三哥在此，非外人也。”岑氏谓三女曰：“三哥有兄弟情，可随我见之。”惟丽贞辞以“晓起采茉莉花冒风，不快。”<br><br>　　岑氏与玉胜、毓秀出见。生拜问起居，礼貌修整。岑见生闲雅，念：“得婿若此人，吾女何恨？”而胜与秀亦熟视生。生目玉胜妆艳，毓秀丰美，亦觉戚戚焉。廉问：“丽贞何在？”岑曰：“不快。”廉曰：“一别十年，今各长成，宁不一识面耶？”命侍女素兰催之，不至。再命东儿让之，丽贞不得已，敛发而出。但见云鬓半蓬，玉容万媚，金莲窄窄，睡态迟迟。生立俟之，自远而近，停眸一觑，魂魄荡然。相揖后，以序坐。岑以家事诘生，生心已属丽贞，惟唯唯而已。<br><br>　　顷间，茶至，捧茶者，文娥也。生见文娥，文娥目生，两相疑喜。茶后，继之以饭，岑与三女皆在座。岑曰：“三哥不弃，肯时来一顾乎？”廉曰：“吾欲以家事托子车酋，子车酋宁即去耶？”三女皆赞之。而丽贞又曰：“三哥倘以家远不便，凡有所需，一切取之于妹。”生以丽贞之言深为有情，即以久住许之。<br><br>　　是夕，寄宿东楼。生开窗对月，巾周帐无聊，乃浩歌一绝以自遣云：<br><br>　　天上无心月色明，人间有意美人声；<br>　　所需一切皆相取，欲取些儿枕上情。<br><br>　　生所歌，盖思丽贞“一切取于妹”之言也。歌罢，见壁间有琴，取而抚之，作司马相如《凤求凰》之曲。不意风顺帘间，楼高夜迥，而琴声已凄然入丽贞耳矣。丽贞心动，密呼小卿，私馈生苦茶。生无聊间，见小卿至，知丽贞之情，狂喜不能自制，竟挽小卿之裙，戏曰：“客中人浼汝解怀，即当厚谢。”小卿拒，不能脱，欲出声，又恐累丽贞；久之，小卿知不可解，佯问曰：“小姐辈侍妾多矣，倘舍妾，惟君所欲，何如？”生亦知其执意，乃难之曰：“必得桂红，方可赎汝。”桂红，乃玉胜婢。小卿曰：“桂红为胜姐责遣，独睡于迎翠轩，咫尺可得。”<br><br>　　生与小卿挽颈而行，果一女睡轩下。生以为桂红矣，舍小卿而就之，乃惊醒。非桂红，乃素兰也。兰在诸婢中最年长，玉胜命掌绣工，一婢拙于绣，迁怒于兰，责而逐之，不容内寝，怨恨之态，形于梦寐，适见生至，怪而问曰：“君何以至此也？”生不答，但狎之，兰始亦推阻，既而叹曰：“胜姐已弃妾，妾尚何守！”遂纳焉，生亦风流有情，而兰亦年长有味，鸳衾颠例，不啻胶漆，生密问曰：“丽贞姐如何？”兰曰：“天上人也。”曰：“可动乎？”曰：“读书守礼，不可动也。且君兄妹，何起此心？”生愧而抱曰：“对知心人言，不觉吐露心腹。”既而问：“桂红与谁同寝？”兰曰：“桂红，胜姐之爱婢也。此人聪慧，与文娥同学笔砚，今君以情钩之，亦可狎者。”生甚喜，至天明就外，作一词以纪其胜：<br><br>　　素兰花，桂红树，迎翠轩中，错被春留住。乖巧小卿机不露，借风邀雨，脱壳金蝉去。-----一杯茶，咫尺路，却似羊肠，又把车轮误。且向桂花红处吐，攀取高枝，再转登云步。<br>　　右调名《苏幕遮》<br><br>　　生早与素兰别时，天尚未明，偶遗汗巾一条，内包玉扇附并吊徐氏词。小卿来唤素兰，见而拾之，私示文娥曰：“此祁生物也。”文娥观词，不觉泪下。丽贞理妆，呼文娥代点鬓翠。<br><br>　　文娥至，则秋波红晕，凄苦蹙容。贞怪而问之。娥不能隐，以实告曰：“吾母死，皆为祁生。今见其吊母词，是以不觉泪流。”丽贞素词观之，叹曰：“真才子也。”取笔批其稿尾：<br><br>　　措词不繁，著意更切。愁牵云梦，宛然一段相思；笔弄风情，说尽百年长恨。诚锦心绣口，可爱可钦；必金马玉堂，斯人斯职。然而月宫甚近，何无志于女亘娥？乃与地府通忱，实有功于才子。<br><br>　　其所批者，儆其锐志功名，弗劳他虑；即令文娥持送还生。——时廉有族中毕姻，夫妇皆往。——生见文娥独来，携而叹曰：“儿何以至此耶？”娥惟嗟叹，道其所以，乃出扇坠、吊词还生。生曰：“汝从何得之？”娥曰：“小卿自迎翠轩得之。今丽贞姐使妾奉还。”生且愧且谢。既而，见所批，又惊又喜，叹曰：“世间有此女子，羞杀孙夫人、李易安、朱淑贞辈矣。”读至末句，叹曰：“吾妹真女亘娥也，仆岂无志耶！”送以末联为有意于己，乃以白纱苏合香囊上题诗一首，托文娥复之：<br><br>　　聊赠合香囊，殷勤谢赞扬；<br>　　吊词知恨短，批稿辱情长。<br>　　愧我多春兴，怜卿惜晚汝；<br>　　月宫云路稳，愿早伴霓裳。<br><br>　　丽贞见诗大怒。挞文娥；待父母归，欲以此囊白之。毓秀知之，恐玷闺教，使二亲受气，急令潘英报生。时英年十七，亦老成矣，虑生激出他变，缓词报曰：“秀姐知君有诗囊送入，甚是不足，乞入亲谢之。”生笑曰：“秀妹年幼，亦知此味耶？”牵衣而入。秀以待于中门，以故告生。生惊曰：“何异所批！”秀曰：“彼儆君耳，非有私也。”生茫然自失。秀曰：“玉胜姐每爱兄，与妾道及，必致嗟叹；今在西鹤楼，可同往问计。”生含愧而进。<br><br>　　玉胜见生，远迎，曰：“三哥为何至此？”秀顾生，笑曰：“欲坐登云客，先为入幕宾矣。”胜问其故。秀曰：“兄有‘月宫云路稳，愿早伴霓裳’之句，遗于丽贞姐。贞姐怒，欲白于二亲。今奈之何？”玉胜笑曰：“妾谓兄君子人，乃落魄子耶？请暂憩此，妾当为兄解围。”即与秀往贞所。<br><br>　　贞方抱怒伏枕，胜徐问曰：“何清睡耶？”贞乃泣曰：“妹子年十七，未尝一出闺门。今受人氵㸒词，不死何为！”胜与秀皆曰：“词今安在？”贞不知胜为生作说客，即袖中以诗囊卷出。胜接手，即乱扯。贞怒，起夺之，已碎矣。贞益怒。胜曰：“三哥，才子也。妹欲败其德，宁不自顾耶？”因举手为丽贞枕花。低语曰：“三哥害羞，适欲自经。送人性命，非细事也。”贞始气平。胜乃回顾素兰，曰：“可急报三哥，贞妹已受劝矣。”<br><br>　　兰往，见生徘徊独立，而桂红坐绣于旁，亦不之顾，乃以劝贞事报生。生喜而谢之。兰挽生，曰：“妾原谓此人不可动，君何不听？”又背指红，曰：“可动者，此也。为君洗惭可乎？”生又谢之。兰附红耳曰：“祁生反有意于子，今其惭忿时，少与款曲，何如？”桂红张目一视而走。兰追执之，骂曰：“我教汝绣，汝不能，则累我。我一言，即逆我，汝前日将胜姐金钏失去，彼尚不知，汝逆我，我即告出，汝能安乎？”若能依我，与祁生一会，即偿前钏，不亦美乎？”桂红低首无言，以指佛鬓而已。兰抚生背，曰：“君早为之，妾下楼为君伺察耳目。”生抱红于重茵上，逡巡畏缩，生勉强为之，不觉鬓翠斜欹，猩红满裼。<br><br>　　兰下楼，因中门上双燕争巢堕地，进步观之，不意胜，秀已至前矣。兰不得已，侍立在旁，尊胜、秀前行，生闻楼上行声，以为兰也，尚搂红睡；回顾视之，乃胜与秀。生大惭，胜大怒，即生前将红重责，因抑生曰：“兄才露丑，今又若此，岂人心耶！”生措身无地，冒羞而出。无奈，乃为归计。<br><br>　　明日，见廉夫妇，告曰：“久别舍下，即欲暂归。”廉夫妇固留之。生固辞。乃约曰：“子车酋必欲归，不敢强矣。待老夫贱旦，再劳枉顾，幸甚！”生谨领而别。途中无聊，自述一首：<br><br>　　洛阳相府春如锦，乱束名花夜为枕。<br>　　弄琴招得小卿来，迎翠先同素兰寝。<br>　　文娥痛而哭吊词，丽贞题笔一赞之。<br>　　牵惹新魂发新句，转眼生嗔欲白之。<br>　　绝处逢生得毓秀，恐玷闺门急相救。<br>　　潘英邀我中门侍，西鹤楼前惭掩袖。<br>　　玉胜频呼入幕宾，相迎一笑问郎因。<br>　　郎须少倚南楼坐，此去因先慰丽贞。<br>　　丽贞见妹欢情复，桂红巧绣娇如玉。<br>　　素兰观燕往中门，胜秀登楼皆受辱。<br>　　一场藉藉复一场，两处相思两断肠。<br>　　春光漏尽归途寂。何日同栖双凤凰？<br><br>　　丽贞小字阿凤，故末句及之。生去后，三女皆在百花亭看杜鹃花，东儿报曰：“祁君去矣。”胜与秀相对微笑，丽贞独有忧色，停眸视花，吁叹良久，无非念生意也。玉胜不知，问曰：“妹子尚恨祁生耶？祁生果薄幸，昨触妹，又辱桂红。被污之女，不可近身，已托邻母作媒出卖矣。”贞曰：“彼辱妹，姊尚容之；彼辱婢，姊乃不容耶？”玉胜语塞。盖胜久欲私生，惟恐二妹忌之，又恨桂红先接之也。贞是夕凭栏对月，幽恨万种，乃制一词，名曰《阮郎归》，自诉念生之情，每歌一句，则长吁一声。文娥等侍侧，皆为之唏嘘：<br><br>　　闻郎去后泪先垂，愁云欺瘦眉。情深须用待佳期，郎心不耐迟。----香闺静，寄新诗，眼前人易知。寸心相爱反相离，此情郎慢思。<br><br>　　生归，不数日，为仇家萧鹤者所诬，发生父未结之事。鹤以官豪，捕生甚急。生夜渡，欲往诉当道，为守渡者所觉，执送萧氏。萧层堂叠室，将生禁后房，待事中人至，即送官理。生夜静忿郁，无以自慰，忽忆仙子“玉簪解厄”之言，乃祷拜，吟一词：<br><br>　　撒天长恨几时休？两眼不胜羞。男儿壮年多困忧，何日一抬头？----辙中鲋，雨中鸠，望谁周？横铺铁网，高展金丸，毕何仇？（《诉衷情》）<br><br>　　萧之妇，余氏也，乃世家女，名金园。其夫名震，往京听选。金园独居，闻户后歌声悲切，明早，使侍女琴娘访之，始知生故，叹曰：“与父有仇，子复何罪？”私遣琴娘以甘露饼十枚馈生。生谢曰：“此活命恩也，他日当衔环以报。”<br><br>　　自后，琴娘时以饮食饷生，生媚意敛谢。琴娘悦之，因与之私，复乘间语金园曰：“此生温如良玉，十倍吾主，今禁此，情甚可哀。”琴娘意欲释之。金园曰：“昨亦梦神女命救此人，且云他日与汝皆当为彼侍妾，纵无此理，甚可疑也。”遂往窥之，果见生丰资颖异，气宇温容。<br><br>　　抵夜，以别钥启锁，匿入闺中，共枕恣欲。五更时，赠以白金十两，金钏一双，汗巾一条，与琴娘暗开重门，泣而送之，且以梦语生。生曰：“岂敢望此！仆有玉扇坠，今以赠卿，日后果有幸会，当以此为记。”遂拜谢而去。<br><br>　　翌日，萧觅生，生已行矣。竟走京师，伏阙奏辨，为父雪仇。时赵子昂为翰林学士承旨，力赞生孝，得发御史观音保等勘问，萧惧，出万金营求左丞相铁木迭儿为之解纷息事，然亦不敢害生矣。<br><br>　　生由是避祸入山，发愤攻书。山下有名龚寿者，年六十，善相法，见生状，知其不凡也，每以柴米给生，相过甚厚。生感以恩，乃书一联于壁云：<br><br>　　远移萍梗宜无地，近就芝兰别有天。<br><br>　　又书一联以自儆云：<br><br>　　身居逆境时勤读，心到仇家夜梦亲。<br><br>　　生去后，丽贞虽念生，不过形于咏叹而已。而玉胜则慕生之甚，言动如狂。每强扶倦态，对镜画眉，不觉长吁一声，两手如坠，日就枕席，饮食若忘，梦中忽忽如对人语，及醒，则挥泪满床而已，闻贞有《阮郎归》调，令素兰索之，贞不与，胜知其必为生作也，亦自作，调名《桃源忆故人》，亦道望生之意：<br><br>　　思思念念风流种，心为愁深如梦，绣衾象床如共，羞把寒衾拥。----桂红楼上春心动，悔己多情残送。却笑自家愁重，番作巫山梦。<br><br>　　廉至旦日，遣人邀生，知生受诬奏辩，嗟叹久之。及生入山读书，廉遣人送白金五两，白米六包，与生少资日用。玉胜自忖曰：“祁生发愤，招之则不来，然其意惟在丽贞，诈招以贞书，或得一面。”乃具书，私付去人，且戒之曰：“此丽贞书，密与之。”<br><br>　　小妹丽贞敛衽端肃拜：畴昔之心，岂敢自昧；掷诗之忿，实惧人知。月色空梁，不见知心到眼；风声泣树，徒知弱态伤神。近知往复大仇，识英才之可羡；今又入山愤志，知力学之有成。但情在寸心，终难自慰；人遥千里，岂易相通！满目云山，何处是凤凰栖止；一天星斗，几时成牛女欢期？顷刻相思，须更长欢。倘兄肯顾片时，小妹终身佩德。匆匆草字欠恭，伏乞情恕。不备。<br>　　妹贞再拜启。<br><br>　　生得书，惊喜雀跃。然发愤之始，义不可行；欲复书，又恐廉知，但私寄曰：“为我多多附谢小姐，书已领教矣。”生是日旧态复萌，几不自制，大书绝句于壁：<br><br>　　海样相思思更深，一封珍宝抵千金。<br>　　书中总有颜如玉，未必如渠满我心。<br><br>　　一日，龚老访生，见壁上绝句，问曰：“君有所思乎？读书之心，如明镜止水，倘有所思，则芥蒂多矣，安能有成？”祁生不觉汗颜。龚复慰曰：“少年人多有此弊，况君未娶，宜不免此：老夫相君目秀眉清，天庭高耸，必享大贵。倘不弃，老夫有一小女，名道芳，颇端重寡言，亦宜大福，他日愿为箕帚，何如？”生愧谢不已。是岁，生起小考，补郡庠弟子员。<br><br>　　后数日，生整衣冠，往拜廉。廉一家慰贺。三女出见，皆曰：“恭喜！”即宴生于怡庆堂，笙歌交作，酬酢叠行。至晚，银烛满堂，侍女环立，廉夫妇已醺，而生犹未醉。岑命三女以次奉生酒。玉胜举杯近生，语云：“妾有言，幸君弗醉。”盖欲私生也。生不知，应曰：“已酩酊矣。”丽贞举杯戏生曰：“新秀才请酒。”生亦笑曰：“何不道新郎饮酒？”贞愧而退，怒形于色。毓秀见贞不悦，及举杯奉生，乃曰：“兄何以言，使贞姐含怒？”盖生以前所寄书有情，故量其易而忽之，不知其为玉胜计也。夜深散罢，生被酒，寝外馆。胜自往呼之，生不醒。胜恐馆童来觅，长吁而返，闷倚银釭，形影相吊，口占一词，且泣且诉：<br><br>　　何事无情贪睡，席上分明留意。指日望郎来，要说许多心事。沉醉，沉醉，不管断肠流泪。（调名《如梦令》）<br><br>　　生明早入谢酒，廉夫妇未起，独丽贞立檐前喂鹦鹉，亦未理妆生前，戏曰：“蒙见召，今至矣。”丽贞默然。生曰：“何其不践书中之言乎？”贞曰：“妾未曾有书，兄何诈也？”生出书示之，乃玉胜之笔。贞大怒。生见贞不梳不洗，雅淡轻盈，清标天趣，如玉一枝，因笑解其怒，而突前抱曰：“纵非子书。天缘在矣。”时生精魄摇荡，心胆益狂，盖欲一近贞香，而死亦自快也。<br><br>　　贞力挣不能脱，乃定气告曰：“妾非无心者，伹兄妹不宜有此。况兄未有妻，妾未受聘，何不一通媒妁，偕老百年，非良便乎？”适鹦鹉见生将贞抱扭，作人声詈曰：“姐姐打，姐姐打！”其声甚急，生恐人至，脱贞而出。然生之入也，玉胜乘人未起，早就生寝，欲了此念。见生不在，即为诗一首以示之：<br><br>　　深院春风急，吹花入翰林。<br>　　无缘空去也，留此寄知音。<br><br>　　玉胜留诗而出，过中门，闻行步声，遥视之，即生也。以手招生，生急至。胜曰：“无情郎从何来？”生以丽贞寄书事告胜。胜曰：“实妾为之，非贞也。”即邀生同入含春庭后，就大理石床解衣交颈，水渗桃花，并枕颠鸾，风摇玉树，香滴滴露滋金盖，思昏昏骨透灵酥。<br><br>　　时红日渐高，毓秀已起，恐生苦宿酒，令东儿馈生以茶。东儿至生馆，但见一诗在几，寂无人迹。东儿取诗还报曰：“祁生不知何往，但见几上此纸耳。”秀观之，叹曰：“胜姐作不规矣。”时生与胜交散，各喜不为人知。胜理妆后作一词以纪其乐云：（名曰《蝶恋花》）<br><br>　　风动花心春早起，亭后空床，一枕鸳鸯睡，归到兰房妆倦洗，几回又掬相思水，----但愿风流长到底，莫使人知，都在心几里，郎至香闺非远地，幸郎早办通宵计。<br><br>　　胜以词使素兰寄生，且嘱生将几上诗毁之。生见词甚喜，然几上诗未之有也。生语兰曰：“向曾许桂红，代偿金钏一双。”并和前词，以复胜：<br><br>　　蝶醉花心飞不起。转过春亭，又把花枝睡。昔因采桂羞难洗，归家掬尽相思水。----今日好花开到底。苦尽甘来，尽在心儿里。又愿春光同两地，胜如云路平生计。<br><br>　　兰笑曰：“‘春光两地’，君得陇又望蜀耶？”生曰：“非子不能知此趣也。”兰复胜，胜以为几上诗生匿之矣。不意毓秀以诗示丽贞，贞亦以胜假书之故告秀。二人谋，欲露之。丽贞又念败生之德，不复在坐，欲行欲止，持于两疑。秀曰：“今母昼寝，以书置母枕旁，母起见之，但知姊之私荡耳，不复知我计也。况纸上又无称号，亦岂累祁生耶？”丽贞曰：“善。”秀往置之，立侯母醒。文娥窃知秀事，私达于生。生曰：“事急矣！”入告于胜。胜曰：“秀立闲前，何以窃之？”生曰：“秀之所为，贞使之也。文娥，则贞好也，托文娥以贞命呼秀，秀必出矣。<br><br>　　使先使素兰隐于门后，俟秀出，兰即入取之。”胜曰：“计虽妙，奈文娥不肯何！”生曰：“娥之母，我故人也。彼念其母，必肯念我。”呼文娥语之，果如命诣秀，曰：“贞姐有言，急请一面。”秀出见贞，贞亦昼寝；秀急候母，诗已去矣。秀以文娥诱之，使贞责之。文娥惧，乘夜而逃，不知所之。玉胜得诗而恨二妹之共计也，作《风雨恨》一篇，以记其怒：<br><br>　　风何狂，雨何骤，妒花不管花枝瘦。花瘦亦何妨，深嗟风雨忙。风不歇，雨不竭，同枝花，自摇折。幸得东皇巧护遮，风风雨雨曲栏斜。花枝不放春光漏，依旧清香到碧纱。<br><br>　　一日，丽贞在碧云轩独坐凭栏，放声长叹。生自外执荷花一枝过轩，见贞长叹，缓步踵其后。贞低首微诵曰：“本待将心托明月，谁知明月照沟渠！”生轻抚其背，曰：“明月是谁？”贞惊，起拜，遮以别言，但问曰：“此花何来？”生曰：“自碧波深处，爱其清香万种，故下手采之。”贞曰：“兄但能摘水中花耳。如天上碧桃，日中红杏，不与兄矣。”生曰：“碧桃、红杏，恨未开耳。倘香心少放，敢不效峰蝶凭虚向花间一饱耶？”贞曰：“饱则饱矣，但恐饱后忘花耳。”生以荷花掷地，誓曰：“如有所忘，即如此花横地。”贞含笑以手拾花，戏曰：“映月荷花，自有别样红矣。兄何弃之？”<br><br>　　正谈笑间，玉胜自门后见之，欲坏丽贞，报母曰：“碧云轩甚有风，娘可往坐。”岑至轩，见生与贞笑语迎戏，乃发声大怒。自是，贞不复出，生亦远避西园矣。生依依此情，每日入梦寐之态，形之于诗：<br><br>　　长夜如年客里身，短衾消尽枕边春；<br>　　晴江寂寞无心月，乡梦流连得意人。<br>　　几度觉来浑不见，却才眠去又相亲；<br>　　空亲恍惚非真会，赢得相思泪满巾。<br><br>　　又五言一绝，又梦丽贞所作也：<br><br>　　闲题心上事，空忆梦中人。<br>　　哪得温如玉，殷勤一抱春。<br><br>　　胜既败贞，尤不能忘秀也，乃诱秀曰：“西园莲实茂盛，妹肯往一采乎？”秀未老成，乐于游戏，即欲往。胜曰：“妹与东儿先往，我收拾针线即来。”秀果先去。胜度秀与生会，不免接谈，乃告其母曰：“秀往采莲，乞令人一看。”岑每溺爱秀，闻秀出，即呼丽贞，同往西园。及至，见生与秀共拍一蝶，奔驰谑笑；生将得蝶，秀与东儿就生共夺之，岑骂曰：“此岂儿女事耶！”生大惭，知岑必见疑，乃告归。<br><br>　　秀见贞随母，以为贞计也，甚恨之。反诉于玉胜。胜以为得计，复执之，秀深信矣。自是，秀以心腹待胜，事事皆胜听矣。胜是夜招生共寝，生以屡败，不敢往，以诗别之：<br><br>　　花开漏尽十分春，更有何颜见玉人？<br>　　明明马蹄谁是伴，野桥流水闷愁云。<br><br>　　胜得诗，知生决行，以玉臂一副、簪一根、琴一囊、锦一匹，并和生诗以赠之：<br><br>　　细雨斜风促去春，有情人送有情人。<br>　　偷闲须办来时计，莫使红妆盼白云。<br><br>　　生回，虽感胜厚情，尤以丽贞为念，心甚怏怏，居家无聊，饮食俱废，临风对月，凄惨不胜。有一友，姓霍，名希贤。见生不快，扯生往妓家一乐。妓者王琼仙，生旧人也，见生至，甚喜，戏曰：“贵人郑重，何人不求？”生不答。琼仙又叩之，生唯唯而已，虽樽俎间琼仙以百计挑之，生但低首吟哦，情思恍惚。琼仙固留生宿，生不得已，应之。<br><br>　　枕席间，生毫不措意。琼仙欲动其心，夜半呼义妹等，并作一床，恣意承顺。生虽云雨，意自茫然。琼仙曰：“君似有心事，何不对妾一言？”生曰告以丽贞未就之故。琼仙曰：“非廉氏阿凤乎？”生曰：“何以知之？”曰：“昨在竹副使家侍宴，有一客欲为竹公子作媒，是以知之。今君遇此，妾等不敢近矣。”生曰：“廉有三女，长女未受聘，何先及次女？”曰：“必欲求之，多在长女。”言未毕，溜儿驰报曰：“宗师案临，宜往就试。”<br><br>　　生归，即赴试。廉知之，遣人馈赆。三女皆私有所赠。生登领，作词分谢之。词名《画堂春》，谢廉尚参军：<br><br>　　孤身常托旧门墙，此恩海样难量。又须丰赆实行囊，书剑生光。----深夏暂违颜范，新秋便揖华堂，时来倘试绿罗裳，展草垂缰。<br><br>　　谢玉胜词，名曰《玉楼春》：<br><br>　　含春笑解香罗结，相思只恐旁人说。<br>　　腰肢轻展血倾衣，朱唇私语香生舌。<br>　　无端又为功名别，几回梦转肝肠裂。<br>　　嘱卿休作倚门妆，新秋共泛归舟月。<br><br>　　谢丽贞词，名曰《小重山》：<br><br>　　杨柳垂帘绿正浓。碧去轩内，情语喁喁。玉人长叹倚栏东。知音语，惹动芰荷风。----猛地见慈容。总然好多意，也成空。相思今隔小山重。承佳贶，尽在不言中。<br><br>　　谢毓秀词，名曰《卜算子》：<br><br>　　惜别似伤春，春住人难住。蝴蝶纷纷最恼人，总把春推去。记取碧苔阴，胜似青云路。愁压行边忆心人，未走先回顾。<br><br>　　生择日与溜儿就程。行至中途，天色已晚，寄宿一旅中。溜儿先睡，生温习经书。夜分时，闻隔墙啼泣悲切；四鼓后，闻启门声。生疑，先潜出俟之，见一女子，年可十五六，掩泪而行。生尾之。至河上，其女举身赴水。生执之，叩其故。女曰：“妾家本陆氏，小字娇元，为继母所逼，控诉无门，惟死而已。”言罢，又欲赴水。生解之曰：“芳年淑女，何自苦如此！吾劝若母，当归自爱。”女曰：“如不死，有逃而已。”生怜之，欲与俱去。但溜儿在本家，欲还呼之。女曰：“一还则事泄矣，则妾不可救矣。顾此失彼，理之常也，愿君速行。”生见其哀苦迫遽，乃弃溜儿，与女僦一小舟，从小路而行。<br><br>　　一日，天色将晚，舟人曰：“天黑路生，不宜前往。”生从之。停舟芦沙中，与女互衣而寝，情若不禁，生委曲慰之。女曰：“妾避死从君，此身已玷，幸勿以氵㸒奔待之，庶得终身所托矣。”生指天日为誓。女喜，作诗谢之：<br><br>　　啼愁欲赴水晶宫，天遣多情午夜逢；<br>　　枕上许言如不改，愿公一举到三公。<br><br>　　吟毕，生方欲和韵，女侧耳闻船后磨斧声急，与生听之，惊起。问曰：“磨斧为何？”舟人应曰：“汝只身何人？乃拐人女子。天使我诛汝。”盖舟人爱娇元之美，欲诛生以夺之也。生惊怖，计无所出。乃舟人已有持斧向生状。生跃入水，口呼：“救命！”忽芦丛旁有人应声而起，即以长竿挽生之发救之。生不得死。舟人见生救起，随弃舟下水逃去。而娇元亦无恙，反得一舟矣。<br><br>　　二舟相并，举火问名。舟中有一妇，问曰：“君非祁生乎？”生曰：“何以知之？”妇出舟相见，乃吴妙娘也。妙娘丧夫，改适一巨商，商与妙娘载货过湖，亦宿于此。商问妙娘曰：“汝何识祁？”妙娘曰：“亲也。”商以为真，遂相款焉。<br><br>　　明早，妙娘私馈生白金一锭，生谢别。然不能操舟，与娇元坐帆下，惟风之所之。行一日，止十余里。<br><br>　　近晚，泊湖上。娇元方淅米为餐，岸上忽呼曰：“死奴！至此耶？”生起而视之，乃昨逃去舟人也。生知不免，即跳岸疾驰，几为追及，舟人尾生终日，饥不能前，故得免焉。<br><br>　　生纵步忙投，不知所之，遥见一丛林，急投之，乃道院也。生扣门入，见一道姑，挑白莲灯迎问所自来。生具述其故，道姑曰：“此女院，恐不便。”生曰：“殿宇下少憩，明早即行。”既而，又一青衣至，附耳曰：“此生颇飘逸，半夜留之，人无知者。”道姑怃然，乃曰：“先生请进内坐。”生进揖，问姓，道姑曰：“下姓沙，法名宗净，年二十有七。”<br><br>　　有道妹曰涵师，年二十有二，亦令见生。因与共坐，清气袭人，香风满席。生见涵师谈倾珠玉，笑落琼瑶，思欲自露其才，乃请曰：“仆避难相投，自幸得所，皆神力也。欲作疏词，少陈庆扼，不亦可乎？涵师曰：“先生有速才能即构乎？”生曰：“跪诵而已，何假构耶？”涵师喜，即引生拜于禅灯之下。生起焚香，应口而读，声如玉磬，清韵悠然。<br><br>　　伏以乾坤大象，罗万籁以成一虚；日月重光，溥八方而回四序。尘中山立，去外花明。掷玄鹤于九天，遥迎圣驾；跨青牛于十岛，近拜仙旌。羽狄一介书生，五湖逸士。欲向金门射策，逆旅奇逢；谁知画舫无情，暴徒祸作。幸中流之得救，苦既迫而不追。四野云迷，一身无奈；两间局促，一死何辞。不意天启宿缘竟得路投胜院，清淡淡坐，山皓齿之素书。绿鬓挑灯，指黄冠之羽扇。俨乎仙境，恍若洞天。拘禁不祥，瞻仰日星之照耀。消磨多瘴，恭逢雅妙以周旋。谨拜清辞，上于天听。祈求禄佑，下护愚生。<br><br>　　师等赞曰：“君奇才也。”因举酒酌赓，稍及亵语。宗净举手托生腮曰：“君虽男子，宛若妇人。”涵师曰：“夜深矣！”共起邀生同入共枕云雨，各自温存，不惜精力。而涵师肌肤莹腻，风致尤高。自是昼以次陪生，夜则连衾共寝。重门扃固，绝无人知。生一夕月下步西墙，闻诵经声甚娇，乃吟诗以戏之曰：<br><br>　　沙门清月水花多，读罢禅经夜几何？<br>　　娇舌强随空色转，其心皆作死灰磨。<br>　　玄机参透青莲偶，悔悟应和白苎歌。<br>　　却与维摩作相识，不怜墙外病东坡。<br><br>　　隔墙诵经者即文娥也。昔外出，入此庵为西院主兴锡之弟。闻生吟诗，惊曰：“此祁郎声也！何以至此。”追思往事，不觉长吁，亦朗吟一诗以试之：<br><br>　　为君偷出枕边情，玉胜愁消毓秀嗔。<br>　　脱却红尘今到此，隔墙好似旧时人。<br><br>　　生闻诗甚疑。明早潜访之，见文娥，相持悲咽，各问来历。生曰：“仆累卿逃，不意又复见卿，真夙世缘也！”文娥之师兴锡见生闲雅，悦而匿之。生过几日又到宗净处，西院羁留，乐而忘返。不意溜儿为陆氏失女，执送于官。而生为色所迷，试期已过，不复他念。日与涵师等剧饮赋诗，不能尽述。姑记与兴锡等诗云：<br><br>　　苦海回头便是家，春惊铁树报琼花。<br>　　日光飞出尘中马，风力平收水底霞。<br>　　丹炉有烟终是火，蓝田无玉岂生芽。<br>　　从今氵迭髓留玄骨，不向玄门觅艳葩。<br><br>　　《题性絃斋壁》<br>　　不是凡民不是仙，壶中日月壶中天。<br>　　青山绿水皆为友，野鸟名花尽有缘。<br>　　林壑寄身闲似鹤，斋居养性莫如絃。<br>　　羽衣华发成潇洒，坐看芳溪放白莲。<br><br>　　《题宗净山房》<br>　　两两山离报好音，垒垒白石点疏林。<br>　　谷中鹿豕防人眼，壁上藤萝碍日阴。<br>　　无伴空悬徐孺榻，有香还抚伯牙琴。<br>　　冯渠海沸天雷发，净拂蒲园抱膝吟。<br><br>　　一日，两院道姑皆往一寡妇家作斋事，独留文娥伴生。生欲私之，娥曰：“妾见众道姑日夜纵氵㸒，唯妾居此甚苦。得君带归，敢惜一共枕耶？”生曰：“我在此甚无益，思归亦切矣！岂忍弃卿？”因搂娥，撤其衣，举身就之。时文娥年十七，一近一避，畏如见敌，十生九死，痛欲消魂，不觉雨润菩提，花飞法界好事毕，生曰：“卿他日肯为丽贞作媒乎？”娥曰：“贞甚有情，况今年长，亦易乱之，君肯归，不必虑也！”自是，生与娥密为归计矣。<br><br>　　众姑自斋回，见生有归意，百计留之，无以悦生者，适有女童持礼来，揖众姑而去，生问何人，宗净曰：“是前作斋事家使女金菊也。”生微笑。宗净疑生悦菊，即歆之曰：“君肯安心寓此，当及其主母，况此婢耶？”生问主母为谁，净曰：“辛太守之妻陈氏也。年虽四十而貌甚少年，今寡居数月矣。今择本月十五日来院炷香，我辈当以酒醉之，强留宿院。睡熟时，君即近之。倘事谐，则太守有一妾名孔姬，亦以网跨下矣。”生如其言。<br><br>　　至十五日，陈果被酒，假宿院中。宗净以鸡子清轻轻污其便处，如受感状。陈觉醒之，疑为男子所氵㸒。开帐急呼金菊，不意菊亦被诱别寝。但见一灯在几，生笑而前。陈叹曰：“妾欲守志终身，不意为人所诱。”生捧其面劝曰：“青春不再，卿何自苦如此？”即解衣逼之，陈亦动情，竟纳焉。生多疲于色，而精力不长。陈久寡空房，而所欲未足。乃约生曰：“妾夹间暗归，君可随我混入。”<br><br>　　生如其言，至陈家。孔姬尚睡中，陈欲并乱之，以杜其口，即枕前语曰：“汝觉吾？我带一伴客相赠。”孔醒见主，即有怒状。陈以势压之，终不从。生与陈处，凡十余日，终亦碍孔，不得肆志。乃昼，一春意于孔姬寝壁，因题一词以动之，名曰《鱼游春水》。<br><br>　　风流原无底，一着酥胸情更美。玉臂轻抬，不觉双亻免起。展乱蔷薇锦一机，摇播杨柳丝千缕。好似江心鱼游春水。----你也危楼独倚，辜负红颜谁为主，徒然晓梦醒时，慵妆倦洗。玉箫长日闲，孤凤翠衾，终夜无鸳侣。这等凄凉，谁为羡尔！<br><br>　　孔姬览之，心少动。一日，生与金菊昼氵㸒于双柏轩，而菊之同辈皆就之。三女一男，争春似滚；四衣五形，展锦如平。孔姬自帘后视之，情遂恍惚，不能自守，乃缓步进曰：“郎君入花丝矣！”生曰：“清自清，浊自浊，卿自守足矣，何阻人兴耶？”孔笑曰：“妾请偿之可乎？”生曰：“卿回心尚何论耶！”遂与通焉。生喜作一词以谢之，名《浣溪纱》：<br><br>　　独抱幽香不傲春，而今春色破梨云，<br>　　算来清净总无真。正做百花丛里客，<br>　　却逢千想意中人，谨托新词当谢亲。<br><br>　　时宗净与涵师等谋曰：“我辈欲留祁君，故以陈夫人悦之。今祁乃恋陈，不复顾我矣！为今之计，共往擒之。陈若掩争，必得其财。祁与彼绝，必来我院，不两利乎？”兴锡曰：“祁君智士也。倘事泄先行，我辈空望矣。必先令一人，假宿于彼。我辈夜半围门，里通外应，无失算也。”众称善，欲择一人先往。娥乃进计曰：“弟子与祁乡里，祁必不疑，弟子愿以抄化为名，入陈寝所，为众师内应。”师等信而遣之。<br><br>　　文娥往见陈于萱寿堂，方与生并坐。文娥曰：“久居于此，郎君乐乎？”复以眼私揆生。生乃舍陈等独步亭后，文娥尾生。告曰：“今晚事坏矣！”生问其所以，娥告以故，且曰：“妾与君急为归计，庶可自全。”生点首数次，计无所出。<br><br>　　久之，往语陈曰：“院中邀仆一茶，去当即来。”陈即使金菊随去，促之早还。生与娥、菊同就路，娥曰：“夫人欲使郎早还，菊姐可先往，免使人生疑矣！”生知娥意，乃力赞之。菊信而先行。娥乃挽生即从别路远遁。菊至院，久候不至，乃返。师等为陈卖已。而陈又为院中潜谋，互相成隙，自易各相为谋矣。　