刘一春，字茂华，号熙寰，江东人也。世居重叠山华村之西，为故家旧族，祖先广积阴功。<br><br>　　父武南公，为痒生，有重名，厚于德，福于学，而未发，尝自信曰：“吾有儿必显。”生三子：一奉，一春，一泰。一春自幼聪颖，禀逸韵于天陶，含冲气于特秀。甫十五，即留心武事，弓马精熟，以鹰扬自期；忽思“挽二石弓，不如识一丁字”，遂弃武，专于文。年十八，补邑庠生，猎史搜经，著述日富，远蜚清誉，卓冠士林。人以其才似贾谊，称为“洛阳子”。<br><br>　　时有母舅马二皋，知府邻省。生极为舅妗所钟爱，生父命生饯送。舅欲与之偕，生以秋试在念，送二程而返。过一凤巢谷，有老人称知微翁，数术甚高，戢曜幽壑，采真重崖，僻结草庐于山麓。生亦仰其名，特拜求今岁之数。老人先书一红纸贴于门曰：“今日主喜事福人至。”生至恳数，书二句付生，曰：“觅莲得新藕，折桂获灵苗。”生不解，求明示。老人又画一人手持一圭，下书“己酉禾斗”字。生曰：“吾当于己酉发科乎？然非其时矣。”老人笑曰：“数之说微，徵则为验，但前行，知此不过三日。”生辞退。<br><br>　　次日，至一村。绿水护居，竹篱遮舍，其家姓赵名思智，号乐水散人，盖生之受业恩师也。<br><br>　　因进访，师喜，款留备至，寓生于东厢之梅轩前。时属孟春末旬，寒玉堆芳，冰葩散馥。生步于梅下，诵古诗一首：<br><br>　　玉堂清不寐，寒夜漏声长。<br>　　吟到梅花处，诗成字也香。<br><br>　　复举手整冠，仰数梅花。见古梅压短墙东西，闻隔墙似有女声者，乃以折梅为由，履扁石窥之。一女浅妆淡饰，年可十六七，手执梅枝，口中吟曰：“今日看梅树，新花已自生。”忽回头见生，遽掩其身。生心赞曰：“冰肌玉质，不亚寿阳，笑出花间语，独擅百花之魁。不意尘埃中有此仙品！”俄而师至，与生游于适然园。至红甫亭，亭中有桃花纸挂屏，针剌小诗一绝：<br><br>　　小园日涉已成趣，引得东风到草堂。<br>　　惟有芳桃解春意，笑舒粉脸待刘郎。<br><br>　　生玩之，似有喜意。师笑曰：“此吾甥女所书，自幼爱观史籍并词话，独处皆喜题诗。渠父不知戒，吾以谓非女子长技，往往规之。昨与寒荆到小园，又有此绝句矣。昔吾姊梦李白送轴而生，盖不凡女也。”生极心慕口赞，返至树下，独立久之，自思：“题诗之女，必隔墙所见者。”忽忆知微翁之数，点首悟曰：“人持一圭，乃‘佳’字也；己酉二字，乃‘配’字也。所谓佳配者，其此乎？不然，何以曰‘解春意’？又曰：‘待刘郎’？又不然，何不先不后而见诗睹面，适当三日之期也？微生有幸，当不避赴梅之嫌；淑女多缘，幸尚免标梅之叹。吩咐梅花自主张，为我作媒妁，如何？”<br><br>　　次日又至，隔墙自沉吟曰：“今朝梅树下，定有咏花人。”用意窥之，则杳不可见。欲久留以图再面，自度不可。辞师而归，悒悒曰：“此别一见无由，何有于配？知微翁、知微翁，其戏我矣！”<br><br>　　越日，禀命父母，携琴负芨，游学外处。泛舟至落石村，推篷望之：柳拖新绿，桃染初红。乃停舟水涯，步于堤上，吟曰：<br><br>　　弱柳含颦弄楚腰，孤舟趁日渡低桥。<br>　　闲花有意迎征袖，回首黄鹂过别梢。<br><br>　　时有一老者，须发皓然，衣冠闲雅，一舟一仆，飘然而来。适与生值，见生年少可挹，知其非常人，因询生所以。生语之故。老人张目视生曰：“华村刘二郎，其执事否？”生曰“然。”老人喜甚，盖生之父与老人素契者。老人姓金，名维贤，号守朴野老，年逾六旬，性好交纳，而家极饶裕，且崇礼乐善，乡誉颇隆。与生执手谈曰：“吾家岁延名师文士，为课儿计，又与尊翁契厚，其枉留文旌，以续通家旧好。”生欣然从之。至家，馆生于东堂左室。<br><br>　　时守朴翁有名园，奇花异卉，怪石丛林，种种咸具，人羡之曰“小洛阳”。而其中有迎春轩。守朴翁逾数日，叩师以生所学，师大誉为名世器；而其子名友胜者，亦于父前延誉不已。<br><br>　　守朴翁加敬，迁生于迎春轩中。窗外有修竹数竿，竹外有花坛一座，其侧有二亭，一曰晴晖，一曰万绿。亭畔有碧桃、红杏数十株。转南界一小粉墙，墙启一门，虽设而不闭者。墙之后，垒石为假山，构一堂，匾曰“闲闲”。旁有小楼，八窗玲珑，天光云影，交纳无碍。过荼架而西，有隔浦池。池之左，群木繁茂，中有茅亭，匾曰“无暑”。池之右，有玉兰数株，筑一室曰“兰室”。斜辟一径，达于池之前，跃鱼破萍，鸣禽奏管，凡可玩之物，无不夺目惬情。尽园四围环以高墙，凡至园者，必由迎春轩后一门而入，扃其门则清闲僻静，极乐世界也。守朴翁以绝人往来，故独居生于此。遣一俊仆，名守桂，承值以伴生，年十五，尽秀逸，且识字，善歌唱，性驯而雅。生悦之，留于座侧，教以诗曲，训以书翰，即能领略，呼曰爱童。<br><br>　　生至坛前，配红匹绿，胎青孕紫，芳径闲闲，一尘不到，深以为幸。趁步徐行，见梅枝横覆墙上，叹曰：“风景不殊，梅下折花人何在？昔以三日为期，今数日不瞻矣。使此过遇所见，假以时日，当不至空相忆也。”转高西顾，池前一室，有小轩，遥见“培桂”二字；波汶上槛，日缕摇窗，精熠殊甚。生意谓书室，径由斜径往窥之：珠帘高卷，绝无一人；其中之所有，皆女工所需之物，杂以文几之具。恐有人觉而返。<br><br>　　次一日，洗砚于鱼池，坐兰室中，闻窗内有嘻笑声。生悄步池侧，忽见手持绣鞋，可三寸许，置于帘外石上，仅露纤纤一手，吟曰：<br><br>　　碧栏杆外苔痕湿，果是将来换绣鞋。<br><br>　　又一应声曰：“今欲晒向西窗，趁晚晴乎？”生闻之，思：“幽僻处有些，其董永之织女乎？其孙恪之袁氏乎？”未几，又凭窗而吟曰：<br><br>　　芳心荡漾，夜来愁拥梅花帐。风送清香，熏彻孤衾梦不成。隔檐莺闹，为人鼓出相思调。体怯轻寒，连理羞将病眼看。”（《减字木兰花》）<br><br>　　长吁一声，初不知有生之在其侧，探首帘外，生亦突抵帘前。两面忽一相觌，其女低声曰：“帘外一生，美如冠玉，非天台路何以至此？”命侍女取绣鞋而入。生初见之，月眉星眼，露鬓云鬟，撇下一天丰韵；柳腰花面，樱唇笋手，占来百媚芳姿。尽态极妍，颜盛色茂，恍若玉环之再世，毛施之复容，其美难将口状；而通词句，雅吟咏，又疑奇花而解语，真所谓仙宫只有世间无者也。生猛然自失曰：“此奇货可居也！乍遇间而自手及足、自面及心，总收一目，知微翁所云佳配，又果在此乎？有女怀春，吉士诱之，吾今所寓，无异梅轩，使不至此，几虚过一生矣。”久立未忍遽去，意女已回避，而不知端于帘内窥生。生佯为不见者，曰：“外面令人倍惆怅，里头举眼自分明矣。”因朗赋一词，以作词战之先锋云：<br><br>　　和光艳，春盈面，掀帘晴昼香风扇。人寂寂，愁如织。暖风倦体，看花无力。----雕梁畔，双来燕，喃喃诉出愁多遍。倾城色，初相识，佳词赋，也漏春消息。”（《撷芳词》）<br><br>　　生自思：“游学每遇故知，已出非意，园名洛阳，轩曰迎春，若将有待予之至者，况静所遇文姬，与师处相见，才貌难伯仲。数日之间，二接才丽，益不易得，何幸中之幸也！”乃书知微翁之数于壁间，忆女室而吟曰：<br><br>　　西邻之女洵矣哉，入眼平生未有也；<br>　　微生今日有何幸，不期而遇知音者。<br><br>　　又思：“女性幽静，外言难入，而乃出口成章如是，深喜其可以笔句动也。”作《如梦令》以自幸：<br><br>　　日暖风和时候，玉女花前邂逅。谩赋启朱唇，轻递脂香未透。欣骤，欣骤，有日相如琴奏。<br><br>　　后女知此情为生所觉，心生愧赧，每玩景临风，常定睛不语者移时。盖闻生之词，接生之貌，爱生之才，若动隐情而口不可言耳。而生心亦未尝一刻不在女也。为雨阻，绝步园中。后值晴霁，辍卷纵观。适守朴翁命爱童持罗衣授生，童因尾生闲步。生指女室问之，童曰：“此吾邻孙氏所居。其女名芳桃，改名碧莲，年已十八，诗赋词歌、琴棋书画、刺绣工夫，无不完备精绝。早丧其母，未曾许配，故其父择此居之。买一邻女以伴莲，姓曹，名桂红，后改名素梅，少莲娘二岁，视如亲妹，无一间言，谙文墨，美姿容，莲娘之亚也。尝于培桂轩中联四景诗，迭为酬和，以为得趣。<br><br>　　尝谓梅曰：‘国朝若开女进士科，吾期夺传胪首唱，亦许尔共步瀛洲。’闻者每羡，而卒无能睹一面、得一词者。其父性喜外出探友。或竟日而返，或信宿而归，归则爱独处一室而无亲人。”生闻言，心神不胜踊跃，嘱童曰：“为我严锁外门，吾今爱静，无事则免使他人入来。”童会生之意，唯唯笑曰：“吾固笑此门锁钥非童不可也。”生初闻其为芳桃，忽忆师处所见，继又闻其为碧莲，猛省知微翁所云，于是念莲之心更切矣。复题于壁曰：<br><br>　　直须杜门绝客，深下一团工夫；<br>　　定叫铁杵成针，不负远来夙志。<br><br>　　客至，见之，咸以生不喜交接，故候谒者亦稀。生亦自谓数有可乘，乃私号“爱莲子”，冀自遇于碧莲，口占一词，名曰《临江仙》：<br><br>　　一睹娇姿魂已散，满腔心事谁知？东瞻西盼竟差迟。装聋还作哑，似醉复如痴。我欲将心书尺素，倩人寄首新诗。个中暗与约佳期。不知何年更何月，何日更何时。<br><br>　　时有友李见阳拉生郊游。生与偕行。适数妓斗草于得春亭下。询之，皆乐平巷中名妓，一曰李月英，一曰高巧云，一曰包伊玉，一曰许文仙。生亦喜花柳趣，心甚留爱，乃曰：“今日之行，触眼见琳琅珠玉，皆子美诗中黄四娘也。”同兴谈笑移时。偕至印月溪边，睹鸳鸯浴水，粉蝶穿花，因曰：“诸妹俱士女班头，吾欲择其一，以缔永好，先唱《忆秦娥》词，能续成者即取之。”生徐曰：<br><br>　　春堤曲，一溪水漾新纹绿。鸯鸳弄日，晴沂对浴。<br><br>　　文仙执生之手，嘻嘻然应曰：<br><br>　　和风不断香馥郁，墙头粉蝶相随逐。相随逐。双双飞入，花间并宿。（《忆秦娥》）<br><br>　　词成，群口喝彩。生敬且爱，期约而回。坐窗下，花影横栏，春香飘户，有寂寥意。命童磨墨，拂笺挥一歌，使童歌之：<br><br>　　薄试轻罗散幽趣，莺唇燕舌番新句。<br>　　东风引我入桃源，含笑桃花红满树。<br>　　问花何事笑东风？笑我不饮空归去。<br>　　我即解衣典醇酉录，醉春买乐红芳处。<br>　　只愁东风不久情，吹作一天轻红絮。<br>　　着意看花花不红，百计留春春不住。<br>　　春老花残将奈何，袖薄难胜泪如注。<br><br>　　歌罢，同步于万绿亭前。爱童挥小扇以逐飞蝶，生亦促之。忽二蝶争花，堕花下，相抱不解。生拆之，对童而笑。童笑曰：“物之性犹人之性，释之、释之，毋拆散姻缘也。”生弃蝶，成《西江月》词：<br><br>　　三月韶光过半，一年胜景堪奇。<br>　　伤春自个谩徘徊，偶睹游蜂堕地。<br>　　款款柔情莫托，殷殷吩咐蜂媒。<br>　　惟期及早效于飞，不负花前一对。<br><br>　　越夕，生嘱爱童守门，径访妓家。文仙出《娇红记》，与生观之。曰：“有是哉！有始无终，非美谈也。”留宿而回。<br><br>　　后日，守朴翁设宴，坐中红袖，正前妓巧云、文仙也。至晚，文仙自荐于生。<br><br>　　次日将别，守朴翁至，曰：“近来多冷落，文仙一名姝，欲留数日，以畅文兴，才子佳人，光我庄圃。”生欢甚，携文仙剧饮于假山之小楼。时玉兰开盛，又携酌于兰室，问柳答花，搜联构句，两相畅逸，名珍情会。生曰：“卿名不在楚莲香之下，幸同枕席，誓不相忘。”文仙曰：“里流泽薮，不足以辱君子。吾有一路指君，君其图之。”生问其故。<br><br>　　文仙指莲室曰：“个中一女，姿容绝世，美丽超群，赋性聪明，词华炳烨。吾有一友，窃窥之，羡曰：‘美哉妙矣，诸好备矣，此诚无价宝也。’闻惟一待女为伴，先结侍女之心，庶可渐入佳境。且以君之恺悌俊逸，无有求而不得者。然须慎之密之，毋炫巧致拙。”生谢曰：“是教当书绅，是情当刻骨，此言出在卿口，入在吾耳，幸毋他泄。”文仙曰：“君固不下申厚卿，我也不为丁怜怜，亦何疑焉。”乃取一犀簪，解一香囊留赠而别。生视之，亲绣一绝句：<br><br>　　独坐纱窗理绣针，一丝一线费芳心。<br>　　从求知己亲相赠，佩取殷勤爱我深。<br><br>　　生始感文仙爱己出于真诚，而情亦眷眷，不忍少忘。至午，素梅以生窗之左有海棠花，偷步摘之。少爱童抱瓮注水，适至浇花，戏谓梅曰：“吩咐偷花者：可一不可再。”梅曰：“一之未甚，再思可矣。”童曰：“一摘使花好，再摘使花稀也。”因以水湿其手，梅牵童衣拭之，反若有意于爱童者。童忙入谓生曰：“素梅在窗外，年虽少，有丰韵，可挑也。”生故出，拥其归路。梅摘花而返，生喜揖之，梅怀不安之状。生笑曰：<br><br>　　花下睹妖娆，含羞称万福。<br>　　相对两难言，花艳惊郎目。<br><br>　　梅求路不得，曰：“先生当路于此，男女无以别于途。君子避女流，故不能少让我也？吾非迷失女子，胡为关津留难？”生曰：“为汝初犯窃盗，今欲盘诘奸细耳。”各嘻然相视而笑。生忆文仙之言，心自计曰：“不将我语和他语，未卜他心知我心。”乃戏问曰：“卿卿果芳桃之侍妹名桂红者乎？抑果碧莲之侍妹名素梅者乎？”梅曰：“先生止游诗书之府，何由知闺阁之名也？”生绐曰：“吾昨梦登太华山，至西天阙，入广寒宫，履嫦娥殿，亲得数名指示，故此积诚候卿。今得见之，正应佳梦矣。乞先为刘一春道意，后有万千未谈之衷曲也。”<br><br>　　梅曰：“此春梦也。吾非小红，便逞张生家语，吾当有一场发落！乍间姑免究。”执花而行，复回顾，低念“刘一春”者数四。生尾其后，曰：“刘一春送。”梅戏应曰：“回！”生垂手顿足曰：“妙妙！女果以张生待我，则虽訾栗斯、喔咿儒儿以事女，亦甘心也。”返室，爱童曰：“此女不速自来，焉得秋毫无犯，作无事人乎？”生曰：“事勿欲速，恐耳属于垣，则名教扫地也。且喋喋利口，有无限风趣，此一物亦足以释西伯矣。梅尚如此，莲更何如。安排牙爪，以为降龙伏虎之计，此第一着也。”童曰：“牵肠挂肚在莲娘，送暖偷寒在素梅，诈谋奇计在相公，热心冷眼在小童。吾若守口如瓶，决不败乃公事。好为之，好为之！”生暗喜曰：“成吾志者，子也。今日丧心病狂亦由汝，赏心乐事亦由汝矣。”<br><br>　　梅归，对莲备道生语，且有誉生意。莲故作不理，偷书一歌于窗外：<br><br>　　莺声清晓传春语，道说与游人，趁我娇华，莫放歌金缕。一夜叫声喧，呼凄风，唤妒雨。促吾直往天涯去，要寻乐地谁为主？<br><br>　　生至，味之，自觉莲之留意甚速，喜焉如狂，曰：“且记此词，为他日负赖表记。”然时或见莲，则见其故逞百媚之姿，或微露可疑之状，或掩窗自蔽，或以目流情，或与桂红相谑，或正色不可动。假意真情，不可测识，而生亦未与莲亲接一语。且此有守桂，彼有桂红，亦未敢深信。故会面虽屡屡，心旆虽摇摇，而每为首鼠之状。<br><br>　　一日，生抱闷，步于墙西之别圃，转至假山，见碧莲俏妆轻服，面带喜容，纤手露金镯，捻并蒂花枝，视双蝶斗舞。蝶稍进，则随而观之。蝶渐近假山，生略少避，喜曰：“蝴蝶甚着人。”莲已见生，故作不见，反翻袖促蝶。生逼近，曰：“古有司花女，于今见之，诚闺分之秀也。”乃整衣肃冠，施一长揖。莲徐徐置花石上，含媚答礼，仍自执花，偷目觑生。生以正目视莲，各默默者久之。生笑曰：“幽花如处女。”莲举花视之，曰：“此东坡闲话。”生指花枝低赋一绝曰：<br><br>　　卿手捻花枝，花敢与卿斗。<br>　　卿貌觉羞花，花应落卿后。<br><br>　　莲曰：“君不怕花怪乎？”生曰：“然则卿爱我矣。”莲面红，曰：“先生大胆。”举扇自蔽，欲返。生前诉曰：“自见之后，未领笑语，企慕之悃，山高海深。每谓卿如琼林琪树，常欲在目前，奈咫尺天涯，劳心怛怛。昨睹佳句，今寻得此乐地，愿借假山以为巫峰，纵委身风露，犹瞑目泉壤也。且楚词有曰‘乐莫乐兮新相知’，何太自郑重如此？”因执莲之扇而牵之。<br><br>　　莲假手放扇于生，目生，低声曰：“读书人但轻自己之手足，更不重他人之耳目耶？”生曰：“四无人声，惟有子知我知耳。”莲曰：“天知，地知，奈何？”生曰：“天地无阴阳乎？”彷徨不能自持，遽执莲手，曰：“到此地位，工夫尤难。此未语可知心者。虽铁石打成心性，亦当慈悲嗟愍！”斯时也，生魂已飞天外。莲曰：“妾，娇体也，乃相煎太急，今日胆落于君矣！此臂今当断君，亦何取于妾？且此何地也，此何时也，此何事也，妾与君何如人也，而敢犯礼侵义若是也？”力欲脱身，堕下金镯。生方拾之，而素梅适至。<br><br>　　生避于树下。梅曰：“料莲娘被困，故独马单枪至此，可同我回。”莲与俱返，体若竦惕者，谓梅曰：“此生技痒，触物便吟，岂其锦心绣口，故吐句皆若宿构耶？”梅笑而不答。又曰：“此生貌欺潘岳，见之岂不欲投果？”梅又笑而不答。又曰：“此生出语温存，动容腼腆，必多情而重义者，今日反累彼怀抱矣。”梅又笑而不答。又曰：“此生远之则可爱近之则可畏，何也？”梅又笑而不答。莲有惭色，欲行不行者久之。生尚兀立不动，形如槁木，心如沸鼎，方叹曰：“天乎，天乎！救兵卒至，解围白登，所谓对面不相逢者乎！相见不相亲，不如不相见。惊饵鱼，伤弓鸟，何缘再得。”因作《行香子》词，书于莲扇：<br><br>　　山石之旁，红绿齐芳。遇佳娥，正出兰房，娇娇媚媚，巧样梳妆。更好风韵，好标致，好行藏。绝世无双，不比寻常。尽吾戏调何妨。止应配我、个样新郎。谩眼空劳，心妄想。兴徒狂。<br><br>　　书罢，见扇骨上细刻“刘一春”三字，乃知莲之念己，更觉愈不能遗。<br><br>　　至晚，莲梅秉烛相对而坐。梅曰：“刘生显两番手段，皆为我等轻举深入之故。试以几日坚壁不出，彼敢斩关而入否？”莲曰：“然。”遂强习女工。<br><br>　　生自假山会后。懵懵如痴，错错若寐，食焉而不知其味，坐焉而不知其处。寐焉而不知其旦，或入大堂，或趋讲丈，或归书室，或游别地，眼之所见，意之所接，皆假山也。盖无根而情自固矣。书史之功顿废，笔砚之事顿忘。或低吟树下，或从步池边，或登眺小楼，而莲梅踪迹，绝不可见。一日，邀友杨文陵访文仙。文仙迎生，有笑容，多喜意。少叙杯酌，酒半酣，欣欣相告曰：“别后思君，如心悬一物，恐妨君正业，不敢奉迓。前为君卜一筮，昨为君起一数，又以君年月日时与知命者推之，皆大魁之吉兆也。吾亦阅人多矣，多伶多俐，多才多美，无逾于君。当奋祖鞭，以看花上苑。得君捷，妾亦分荣矣。”生谢曰：“爱我哉！金石之论，可宝终身。”别文仙而归。复至假山，春景融融，终不能忘前遇也。取锥刻一歌于竹：<br><br>　　四际春光入望中，杏开十里红霞簇。<br>　　两对黄鹂调娇舌，三声五声新腔曲。<br>　　唤起离人百感伤，千愁万恨填心腹。<br>　　不如意事常八九，云雨巫山空二六。<br>　　何如一醉忘世情，同与七贤坐修竹。<br><br>　　书毕，转至晴晕亭。有素纸一幅，柱上偶悬一针，生持之，且思且行。忽见小桃一株，夭夭可爱，猛记红雨亭之诗，叹息曰：“此芳桃也，能解吾意乎？”乃以师处桃花挂色屏绝复以针刺之，以针定于兰室之壁上而回。遇爱童持玉簪花来，种于花坛。命童往视莲室。<br><br>　　莲方绣一袋。童至，曰：“前见刘相公有香囊一枚，自谓精绝，今莲娘所制更妙也。明当与一赛。”莲曰：“刘相公为谁？”曰：“名一春，字茂华，号熙寰，改号爱莲子。”曰：“何处得来？”曰：“家重叠山华村之西。”曰：“何为家汝家？”曰：“吾主相识之子。”曰：“今何不去？”曰：“吾主延致攻书，图其耸壑昂霄耳。”曰：“学问何如？”曰：“去年游泮，文武两全，鸿才海富，逸思泉涌。”曰：“为人何如？”曰：“制行英卓，动容俊雅，立志温和，趋向超拔。”曰：“家望何如？”曰：“故家子，读书种，仁人之裔。杜中丞、郝中书欲谋为婿而不就，故今欲俟宝窗消息，可以知其为人矣。”<br><br>　　莲见生清扬逸洒，已动心注，而闻童之言，企仰俞真，谓童曰：“汝为刘生修一生谱牒，作一身行状。”俟童回，私叹曰：“是天遣此生以贻相思之种也。初见若尔，后将奈何；见犹若尔，别将奈何！断送一生，惟有此矣！”愈觉足不宁地，强梅以观花为由，将窥生室。而爱童归，正与生道及碧莲询生之语，立于窗外。莲乃返至花屏间，见二绝句：<br><br>　　凝目花间忆粉腮，一腔烦恼逐春来。<br>　　花如解得无聊意，长向刘郎闷里开。<br><br>　　又诗：<br>　　小门昼永春岑寂，安得斯人共一床。<br>　　自是洛阳花下客，刘郎不是老刘郎。<br><br>　　莲谓梅曰：“汝解此绝意乎？乃改集句诗也。诗意极巧，小门‘小’字，改‘千’字也；一床‘床’字，改‘觞’字也；自是‘自’字改‘曾’字也；不是‘不’字，改‘今’字也。初，刘原父以年老续婚，故谓‘老刘郎’；今彼寓小洛阳为客，明示我以未曾有婚之意。然以岑寂，何预他人？而遽欲斯人共一床，则伤于欲速而无礼”梅曰：“彼谓‘斯人’者，何人也？”莲曰：“斯人者，斯人也，必求其名以实之，则凿矣。”与梅并立，久无语。梅曰：“何思？”莲曰：“吾亦欲改集以和。适为诗才所窘，安排句法，已难寻，较是输他一首矣。”梅曰：“还有一首。”袖出一绝，与莲观之，乃针刺成者。<br><br>　　莲见之，曰：“怪哉！怪哉！异哉，异哉！有是事哉！”梅曰：“何故？”莲曰：“汝未知来历。此吾作于母舅园中红雨亭挂屏上，亦以宝针刺成。此帖汝得于何地？天地间有此意外偶然事，其神运乎？其鬼输乎？竟莫测所自也。”梅曰：“吾昨得于池右之兰室。意谓莲娘所书样，于形迹太露；使出于刘君，不知何由得之？”莲长吁曰：“是园素无外人，吾尝由此无忌，今与我共之矣。又况岂无他人，当敛足缩步，辍笔息吟，以自韬晦。然吾书此时毫无着意，自今验之，似字字有情。苟诗作凭，良缘天启，则韩夫人之红叶再流御沟何异也。”<br><br>　　正论间，生推门而出，见莲梅俱在，步又中止，倚花而偷望之。花面与粉面争娇，脂香与花香竞馥，自不忍舍，叹曰：“凡间仙人，可以疗饥。”又叹曰：“碧莲、素梅者，千万人中两人耳。”占词二阙，书于手帙：<br><br>　　爱杀芬芳春一点，娇姿压倒杨妃。倚花注目已多时。枯肠聊止渴，饿眼暂充饥。对面重逢无妙策，费吾一段心机。何时亲贴艳丰颐。玉钗挂吾首，罗袖拂吾衣。（《临江仙》）<br><br>　　花满枝，蝶满枝，恋恋迷香不忍归。迎暄晒粉衣。----盼佳期，算佳期，尽付书斋懒睡时。春情许梦知。（《长相思》）<br><br>　　莲归，犹折花在手，蝴蝶绕花而飞，梅曰：“蝴蝶有情，相随不舍，其为花乎？其为莲娘乎？”莲曰：“爱花则为花，爱我则为我，何怪蝴蝶之迷恋也。”命取笔，书一《爱花词》于东檐之壁：<br><br>　　一枝花外漾新晴，卖花声里春光泄。正解语花娇，山花子艳，后庭花未结。猛睹蝶恋花梢，也须索赏宫花，沉醉花阴歌笑彻，待醒来，向柰子花前，木兰花畔，斗百花奇绝。莫放雨中花谢，落路花飞，断送了赏花时节。等闲间落花红满地，又早见石榴花吐迎新热。金钱花散美人愁，菊花新处情人别。冷清清开到腊梅花，意孜孜揉碎梅花雪。（二十牌名）<br><br>　　后生见之，料莲所作，笑曰：“花固可爱，岂知春可惜乎？”对一《惜春词》，并书于后：<br><br>　　春从天上来，春霁和风扇淑。沁园春景巧安排，花柳分春，有流莺宿。单衣初试探春令，喜的是画堂春满，锦堂春足。那更庆春泽畔，正雪消春水来，有鱼游春水分波绿。玉楼春盎日初长，忽看海棠春放，春光好，好看无拘束。又何如登帝春台，赏汉宫春，谩醉春风中，齐唱彻宜春令曲。体轻放绛都春光，武陵春去，春云怨惹愁眉蹙。（二十牌名）<br><br>　　题罢，回至坛前，抱膝而坐，心自计曰：“吾之见莲者，邂逅也。吾之寓此者，暂也。吾之窥莲者，私也。莲之爱我者，幸也。彼此之传情歌咏者，礼所禁也。吾志之所期者，未可必也。知微翁所云者，渺茫之数也。而莲之年则已及笄，而必有他适矣。吾欲乘邂逅之暂，触礼之所禁，侥幸以行吾私，焉保其不他适而必符此数、必遂吾志乎？使我后日要丑妇，则我当为我惜，而彼亦当惜我。使彼终身伴拙夫，则彼当为彼惜，而我亦当惜彼，眷眷情绪，两下湮沉矣。然既生春，又生莲，天若行方便，必无此事也。”怅怅然自为问答者久之。又欲至文仙处以散积闷，值守朴翁带二歌童携酌于闲闲堂。生醉甚。翁斟大卮劝生，生力辞。守朴翁曰：“吾羡子有八斗之才，倚马可待，今以情字为韵，若能立就一绝句，吾当代子饮之。”生即应曰：<br><br>　　燕春台外柳梢青，昼锦堂前醉太平。<br>　　好事近今如梦令，传言玉女诉衷情。（八牌名）<br><br>　　守朴翁素质直，初不知生之寓意有在也，但笑曰：“玉女，即嫦娥也今秋必要高中。”尽欢而别。<br><br>　　后莲睹生所对之词，叹曰：“何物老奴生此宁馨儿！美口声，铮铮乎敲金戛玉；卖俊俏，蔼蔼然惜玉怜香。如百戏场中子弟，件样精通，风月前容吾二人唱和，足称劲敌。悠悠苍天，悠悠苍天，有志难酬，仰呼无益，万般心绪付之一声叹吁！若挫过此生，则春风徒笑我矣，乃以春、花二字结之：<br><br>　　雕栏春色上花梢，花底春莺巧更娇。<br>　　春为花开添富贵，花因春到逞娇娆。<br>　　花容不久春空老，春景无多花暗消。<br>　　几欲留春了花言，落花春梦杳迢迢。<br><br>　　莲此诗书于片纸。偶爱童持瓦盆到池边觅取小鱼，梅见之，亲至，问何为？”曰：“刘相公近因兴闷，欲取置几案，窃其活泼之趣耳。”梅递莲诗于童，曰：“兴趣在此，何以鱼为。”童曰：“何故？”梅曰：“汝不《见爱花》《惜春》二词乎？今两下合而为一，见之则兴自活泼矣。”童奉生，述梅之言。生阅之，不觉鼓舞。<br><br>　　自是，莲常凝目窗外，又恐生之见，又恐生之不见；意欲绝生，情不忍绝；意欲许生，身不敢许；每羞涩依依，有不可形状意。面对小轴，美女怯春图，莲戏之曰：“吾因春无奈耳。尔无知，何作此郁结状也？”乃赋于其上曰：<br><br>　　万斛新愁眉锁住，凭栏不赋啼鹃句。<br>　　终朝理恨几时舒，良二难画相思处。<br>　　多情对此愁千绪，心随风逐沾飞絮。<br>　　不如将心托笔寄丹青，落得不知春归去。<br>　　（《步蟾宫》）<br><br>　　又书一词于绿窗之侧，浓淡笔，短长句，以坚生志、写己怨也。<br><br>　　春山愁压慵临镜，忆芳菲，嗟薄命。望中烟草连天，座里花阴斜映。空度流年，虚浪美景，谁把佳期牢订。对景怨东风，无语垂帘静。----狂风浪蝶多情兴，争抱一枝红杏。鹧鸪隔树喧声，唤动惜春心性。燕子双双，莺儿对对，花也枝枝交并。<br><br>　　莲书未毕，因庆娘处女使至，亟入接问。少顷生至，诵之，知其为《昼夜乐》词而末韵未成，取笔续之曰：<br><br>　　“百物总关情，何事人孤零。”（《昼夜乐》）<br><br>　　时鹦鹉处于槛内，连呼：“有客。”生曰：“客是谁？”莲于内低应曰：忽到窗前，疑是君矣。”自为卷帘，见生犹执笔而立，对生曰：“有客。有客。”生执其笔，相揖于隔窗。生曰：“只分窗内外耳。我见莲娘多妩媚，想莲娘见我亦如是也。”莲未及对，忽回首，梅立于后。曰：“所言公，公言之。”莲逸别室。生曰：“主人何避客之深也？”犹不忍去，抚窗窥内。梅亦曰：“何为至此？得非欲窥见室家之好乎？”生曰：“为室家不足，无奈看花洛阳，以收天下春。”梅又含意曰：“先生儒者，当折桂枝，醉春红，占春魁。今穿花至此，岂三年力学不窥园者乎！”因笑倚窗侧，以袖拂生。<br><br>　　生亦倚身窗外，以手抚梅曰：“莲娘情何如？”曰：“不浓不淡。”生曰：“绣户春风暖，想莲娘心热矣。”梅曰：“青灯夜雨寒，恐先生心冷耳。”正谑间，莲至，命梅煮茶。梅少退。莲至前，将露私言，似欲接手，而童已至。梅内指曰：“鬼仆又来矣。”各默默而散。童曰：“适来王谢诸公来订文会，叩门至轩中，吾善计回之去。恐夜来摄踪，识破行径，故唐突而来请。”生曰：“甚是。”步至东，坐于湖山石上。爱童拂拭落花。生曰：“昔日相逢，碧桃初放，今梅酸溅齿，春气将阑。天上好景，人间乐事，顾不为我一留也。”作词送春：<br><br>　　残花无奈黄昏雨，那更更长苦。枕头听得子规啼，叫道春光今去几时回。----东君不管离人老，花信凭谁讨？一生须得几青春，尽在书斋做个忆春人。<br><br>　　次日，生忆玩词之处，已深感莲之惠然肯近，而尚未能接一心话。会愈多则情愈恋，话更难则念更深，云破月来之时，花落门扃之际，皆恼人滋味也。<br><br>　　占《贺圣朝》词：<br>　　疾心偷步巫山下，枉自担惊怕。胸前着次，心肠干热，谁人堪话。书中之女千金价，甚日青鸾跨？心似风筝，身如傀儡，悬悬牵挂。<br><br>　　又《春光好》：<br>　　春已矣，树浮青。少啼莺。数点催花雨，美声不可听。心事千头千脑，幽斋孤影孤形。谁问玉人曾约否？半应承。<br><br>　　又三字诗：<br>　　月升树，花影重。<br>　　酒未醒，愁又浓。<br><br>　　莲亦自风生之后，常无言静坐。素梅侍侧，一目视莲，久不移。莲曰：“视我何为？”梅曰：“近来善风鉴，能模心相。”莲曰：“何如？”梅曰：“口内无言，心中有事。”莲曰：“然，今日情思不爽，兼倦人天气，恨不能寄愁天上，埋忧地下。第取琴，试操一曲，余音似前弦。”梅为之设几焚香，置琴于上。莲方整弦，遽曰：“指力倦，琴音散，不若以棋较胜负。”梅又为之设棋枰。<br><br>　　下未终局，遽推枰而起。自理绣工。又曰：“眼昏，不便针线，暖酒较手技可也。”酒至未饮，则曰：“恐醉，姑置之。”梅曰：“消遣我太甚。今日何异常日？如此，信必有故。”莲曰：“予实不知。”梅曰：“他人有心，予忖度之矣。”莲曰：“无浪言，为我卷帘，细数落花，何如？”梅掀帘，曰：“外间世情甚不美。”曰：“何故？”曰：“绿暗红稀，飘零颜色，春去矣。”莲喟然曰：“春去乎？春亦解误人乎！”梅曰：“春不误人，人有误春者。”莲曰：“吾惜春，非误春也。”梅曰：“惜春何不留春？”莲曰：“春肯为我留乎？”命取手轴，书曰：<br><br>　　夜雨生愁<br>　　烟雨妒春声不歇，无故把繁华摧折。看欹网留春，斜兜花瓣，不放东君别。----隔槛下香和恨结，泪滴处衣罗凝血。正冷落佳人，柴门深闭，刚是愁时节。（《雨中花》）<br><br>　　春风积怨<br>　　春风几度，空把青年误。古道堆红无数，妆点东君归路。----乐事于今半已空，园林绿遍消红。咫尺窗纱，万里衷情，吟付东风。（名《青玉案》）<br><br>　　静里凄寥<br>　　闹嚷嚷春景无涯，近一簇香车，远一簇香车。雨筛风搅攘韶华，打一夜梨花，飘一夜梨花。心病也，意儿慵，对一霎纱窗，倚一霎纱窗。情重也，泪儿枯，叹一声冤家，念一声冤家。恁黄昏帘幕重遮，鼓一部青蛙，送一部青蛙。（名《闺怨蟾宫》）<br><br>　　望中索莫<br>　　小鸟窥人惊枝去，一声啼歇。<br><br>　　莲方书，梅笑曰：“刘先生于窗外多时矣。”莲曰：“何不早言。”欣然投笔而起，探首外望，乃诳也。莲甚不快，遂置前词，和衣而卧。而生果至，梅复曰：“刘先生于窗前候久矣。”强之不能起。久之，梅诳生曰：“莲娘见君至，反就枕。”生曰：“其似恨我乎？梅曰：“非惟恨，抑且恨。”生曰：“容我一见请罪，何如？”梅曰：“君罪太多，罪不容于请。”曰：“我得何罪？”梅曰：“窃窥邻女，眼罪也；吟赋诗词，口罪也；攀花弄管，手罪也；勤步窗前，脚罪也；用意轻薄，心罪也；私闻窃听，耳罪也。然连日疏阔，一身都是罪也。”生曰：“前诸罪可恕，末后一罪，我自认之。”遂悒悒而回。<br><br>　　至晚，莲于枕上问梅曰：“刘君此际果岑寂否？”梅曰：“有守桂在。”莲曰：“汝比得守桂否？”梅笑曰：“然则莲娘其岑寂乎？春色恼人眠不得，当坐以待旦。今日春阑，当高枕无忧矣。”莲不答。少刻，梅假睡，莲频呼之，不应，曰：“年幼未谙伤春也。”梅闻之暗笑。莲视残灯尚在，起而独坐，书一歌：<br><br>　　花落啼鹃后，纷纷逐晚风。<br>　　与我似相识，轻轻入帘栊。<br>　　春色殊怜我，傍我频相从。<br>　　春光何富饰，也败风雨中。<br>　　妾颜花作面，春去谁为容？<br>　　膏沐懒去事，绿云成飞蓬。<br>　　兰室怯情晓，停针倦女工。<br>　　春去知还在，春畴情转通。<br>　　蓦地有长吁，茫然兴复空。<br>　　寄语伤春者，为我惜飞红。<br><br>　　越数日，生与其友关世隆、张文杰者，游酌于园中。未几，诸葛钧至，相与畅饮于万绿亭。世隆曰：“今日刘、关、张复会于桃园，可无侑酒者乎？”文杰笑曰：“凭军师处之。”生曰：“吾熟一妓，招之则来。得一点红，足以消酒。”遣人邀文仙，则已去迹多日矣。生稍兴，勉强联句，俱至大醉。生涤手，独至池边。适莲卷帘，面池独立，因生手挥残沥，授一帕于外，带一香囊。生拾之，左右瞻顾，欲以称谢，而爱童先诸友至，莲遥见，长叹避之。生忌友之觉也，即与偕返，送友出。命童访文仙所在，乃知鸨儿之故，欲卖之，恐其不允，诒之行者。故去数日，而生不知也。生闻，似有所失，举莲帕，检视绣袋，更忆文仙所赠，又乱一心曲矣。作词念之：<br><br>　　章台多柳枝，此枝世稀有。<br>　　爱尔美恩情，到我十之九。<br>　　别来梦亦劳，天涯几翘首。<br>　　思卿卿在心，念卿卿在口。<br>　　料卿也同心，有我相思否？<br><br>　　又因投帕之惠，扣手歌《凤凰阁》词：<br><br>　　记当初花下，分明传约。思量就把芳心托。岂料书生福薄，竟成空诺。能勾向他行着脚？----你也不合，常把眼来睃着。怎知书幌添萧索。奈何哉，这病根几时芟却。直若到空梁月落。<br><br>　　自后思情愈浓，心怀恍恍。素梅亦悉莲之情，恐蹈他故，再四以言语而试之。莲笑曰：“汝欲以绛桃碧桃、三春三红之事待我，如伤风败欲诸话本乎？”梅曰：“此事恐非儿女子所可自行。刘君前程万里自远大之器，就之恐玷彼清德，绝之恐丧彼性命。差毫厘而谬千里其端在此。勿谓素梅今日不言也。”<br><br>　　莲正色曰：“何以刘君为惜哉！女子之身，贱之则鸿毛，贵之则万金也。鼎当有耳，岂不闻女子妄从可贱，汝弗疑。”长叹不语者移时。复谓梅曰：“自思天下有氵㸒妇人，故天下无贞男了。瑜娘之遇辜生，吾不为也。崔莺之遇张生，吾不敢也。娇娘之遇申生，吾不愿也。伍娘之遇陈生，吾不屑也。倘达士垂情，俯遂幽志，吾当百计善筹，惟图成好相识，以为佳配，决不作恶姻缘，以遗话把。吾度刘君之意无不可，草草之事不难为，而所以不敢轻举妄行者，盖长虑却顾耳。然刘君之用情于我者，专矣。日月凡跳，如隙驹壑蛇，深欲息意不思春，恐报刘君之日短也。”作一词：<br><br>　　一睹仙郎肠欲断，断肠枉自痴痴。痴心长日拟佳期。期郎还未定，定有害相思。----思深偏切愁人梦，梦中添下孤独。惶惶泪滴几多时。时动文君想，想在俏相如。”（《临江仙》）<br><br>　　倚床而坐，体若不胜。梅曰：“弱体不胜衣，为郎憔悴多矣。”莲曰：“憔悴无伤，恐不能自悴憔而止也。”梅亦虑老父觉之，劝以勉强笑语。良久，莲笑谓梅曰：“汝年纪长矣，名桂红不谐，私呼汝为红娘可乎？”桂红笑曰：“莲娘欲作崔，使刘君为张乎？今外无高墙，内无夫人，旁无和尚，邻无犬吠，以培桂迎春为普救西厢何不可？而愿时时清白，刻刻崖岸，则向所云‘不敢’者，真也？伪也？诚也？假也？”莲面有惭色，徐曰：“吾欲尊汝故尔，谁为汝演西厢记也？”梅曰：“以桂红呼红娘为尊，莫若以素梅为媒婆之为愈尊也。”莲默然含泪曰：“吾于刘君幸无失德，自以汝可寄心腹，故不少存形迹。今汝舌剑唇枪，吾何为吞声忍气？吾拼索性，汝须得干净人也？”梅执莲手，跪而告曰：“吾为戏言，娘何僻见乎？生待我若亲，贱奴岂草木人耶？”莲曰：“汝知否，刘君尚未娶故耳。”<br><br>　　至晚，具云履一双、美女一轴、金扇一柄、水晶糖一匣，自取一谜，令梅馈生。梅佯曰：“吾无副，不可行。”莲曰：“两国相争，不斩来使。彼若敬主及使，汝自解纷。”梅欣欣而行。至迎春轩，独见爱童，而不见生。将回，童出挽之。曰：“何所闻而来？何所见而去耶？”梅曰：“‘礼闻来学，不闻往教’，是以来不见子充，乃见狡童。是以去。”<br><br>　　童曰：“凡物必有偶，刘相公已心匹莲娘，吾与汝未有下稍，汝若肯舍身普施。吾当得好眼看承。两人深相结，共保快活无忧也。”梅不答。童强之人，与共坐于北窗之小床。梅曰：“非我求童蒙，童蒙求我。汝事刘相公久，学无赖贼作偷花汉耶？且刘相公尚未有成说，尔何敢僭先？”童曰：“高材疾足者先得焉。刘相公亦让我一头地矣。”为之搂定香肩，持素手，松钮扣。而生睡已起，遽推门出，见二人之状，戏之曰：“卧榻之侧，岂容他人鼾睡耶？”童曰：“非敢越礼，特欲小试，为行道之端耳。”<br><br>　　梅有惭色，敛衽整衣曰：“君可谓入幕之宾矣。”因视童而微笑。生亦目童，作摇首状，童即避出。生执梅之手，引就坐，曰：“吾设此位以待卿久矣。今日之事，须极热为之。”梅曰：“两国相争，不斩来使。”生曰：“莲娘之意何如？”梅曰：“已受重戒而来，不许，不许！”乃以碧莲彻夜念生岑寂之语、假寐之事，悉对生述之。生曰：“肯念我之岑寂哉？得莲念，胜天怜念矣。然念念不忘，我心更切也。”又曰：“汝年幼，未暗伤春，我当教汝。”梅曰：“汝男子，那识女情？我亦生而知之，不劳尊诲。”因袖出莲所贻者与生，曰：“此莲娘雅赠，欲得君详一谜也。”生细玩之：“云履无底，美女在胸。”笑曰：“吾揣其意回之。”<br><br>　　禁足书窗外，幽怀且放开。<br>　　谩言心地热，苦尽自甘来。<br><br>　　生曰：“是否？”梅曰：“得之矣。”梅回，见童于窗外。童曰：“恐莲娘冷静，代汝奉陪。”又附耳曰：“谢我方便之恩。”径自笑回。<br><br>　　至晚，生以香扇坠一个、玉绦环一副、枕头席一领、老人图一幅奉答。嘱童奉莲，曰：“亦欲详一意耳。”莲收之，复于生曰：<br><br>　　要弄偷香手，终存窃玉心。<br>　　若能同枕席，永赋白头吟。<br><br>　　生得之曰：“知我者其莲乎！”<br><br>　　自此以后，虽绝步于园中，而驰心于池侧者不能忘，乃抵书投地曰：“原初来意，本欲寻新温故，以期进取。今所遇若是，虽孔情墨守，何以堪之。抽黄数墨之心，易为倚翠偎红之句；登天步月之想，翻为尤云雨之情。然只愁佳人难再得，不忧富贵不逼人也。”书一短词于扇面：<br><br>　　寂寂寥寥度此春，朝朝暮暮两眉颦。重重叠叠眼添新。----句句声声心里事，孤孤孑孑客边身。思思想想意中人。”（《浣溪沙》）<br><br>　　带爱童，锁外门，赴丛芳馆会。莲偶至轩前，拨纸窗窥之，见琴侧有一对云：<br><br>　　惜花恨春去，折桂待秋来。<br><br>　　又见红纸帖云：<br><br>　　觅莲得新藕，折桂获灵苗。<br>　　喜事福人书。<br><br>　　莲细思不能解。适几上有幅花笺，乃书一歌行，并二绝句：<br><br>　　自思忽自笑，甘为何等人？句中说秦晋，笔底约朱陈。我意欲作假，君心要认真。闻道洛阳花似锦，偏我来时不遇春。<br><br>　　绝句：<br>　　月清秦阁冷，云近楚山低。<br>　　春色刚来至，东君错放归。<br><br>　　又：<br>　　霜节透高枝，横窗月上时。<br>　　成林应有日，可待凤凰栖。<br><br>　　素梅忙至，曰：“此刘君寓室也，哪敢独行！幸不至，使其卒至，则书室为阳台矣。”莲曰：“好容易！是谁敢？”梅笑曰：“极会，敢极。会敢者，刘先生也。”莲曰：“吾亦不敢。”梅曰：“不敢请耳，固所愿也。”莲曰：“吾亦不愿。”梅曰：“愿是不愿，不愿是愿。”莲曰：“吾无愿乎尔，子为我愿之乎！”<br><br>　　梅曰：“两相情愿，各无异悔。”莲不答，亦不欲行。梅曰：“忠言不入，炫玉求售，非计之得也。”径先去。莲初意以生无一面之识，无一丝之因，适一时之遇，才一窗之隔，今而至于朝暮见，且两月余，男子所无之事，识礼甘犯之，而尚不及罄一心谈，着意制《桃源忆故人》及《贺新郎》二词，素梅睡，怀以探生。偶生他出，意已不悦，又值素梅见之，不可久持。乃留一戒指并原制二词于诗笺上，以界尺压之，仍闭窗而去。<br><br>　　生归，童先见而拾之。至晚，生就月坐于坛前。童曰：“适于几上得解愠方二纸，宽愁散一枚，可以疗郁结之疾。欲得之乎？”乃以诗笺、戒指呈生。生曰：“得于何来？”童曰：“此必莲娘之贻，亲至不遇，留而去之。然幸吾先收，使他人得之，奈何！”生曰：“彼亦谅吾室无别至者故耳。然机不密则害成，当用为戒。”生诵之，至“放归”“不遇”句，思莲有枉就意，深自悔曰：“近来跬步不出，不见亲次玉趾，今偶尔他适，即失此良晤，岂瞰亡而来与？岂好事多磨而然与？数之穷、命之蹇、缘之悭、会之难、运之厄、遇之否，一至于此！信事之成，不在于人之计较也。”乃集古诗成兴体四章：<br><br>　　林有朴树，其叶蓁蓁。靡日不思，西方美人。----野有蔓草，维叶萋萋。窈窕淑女，洵有情兮。山有蕨薇，其叶□□。我之怀矣，曷其维忘。隰有苌楚，其叶蓬蓬。子无良媒，忧心有冲。<br>　　（林有朴树四章，章四句）<br><br>　　又沉思：“留一戒指，不知寓何意？或戒我休折野花乎？或戒我休生妄想乎？或戒我休忘此情乎？或戒我休荒书史乎？或戒我休得苦心头乎？或戒我休得急心性乎？或戒我休得遽思归乎？或戒我休对人前说破乎？”心焉惶惑，排解更难。而莲又以微恙少出，素梅终夜不离左右，生欲求一面而不可得。乃画莲花一枝，肖己像于侧，名曰：“爱莲图”，悬于书壁，常常对之。想其坐，则曰“座上莲花”；想其貌，则曰“面似莲花”；想其词，则曰“口出莲花”；想其行，则曰“步步生莲花”。又画梅花一枝，题其上曰：<br><br>　　铁石肝肠冰玉肌，风中雪里逞标枝。<br>　　殷勤结尔一知心，为春传送新消息。<br><br>　　每对此二书，则悠悠荡荡，愁喜交集。<br><br>　　一日，微雨初过，跃鱼戏水，生带爱童，钓于隔浦池。吟云：<br><br>　　化龙原有日，暂伏在清流。万丈深潭难设计，且将蚓饵钓鳌头。早上金钩，早上金钩。<br><br>　　莲先见之，谓梅曰：“刘君深深谙钓术，所谓水滨之役夫也。”梅曰：“钓术何如？”莲不答。梅喻其掀帘指生曰：“临渊羡鱼，何不退而结网？”生闻之，即抵窗前。梅其窗曰：<br><br>　　休念佳怀休假呆，好将哑谜细论猜。<br>　　我家门户重重闭，春色缘何得入来？<br><br>　　生索然沮兴，曰：“前日作情方沐，而今日又复变卦，焉得以隔浦池目为浣溪沙，以培杜轩署作心院乎？”即弃钓归室，将爱童而睡。<br><br>　　睡起，即令童取酒，生至醉，枕书隐几。闻扣门声，放之入。乃金友胜，因至书坊，觅得话本，特持与生观之。见《天缘奇遇》，鄙之曰：“兽心狗行，丧尽天真，为此话本，其无后乎？”见《荔枝奇逢》及《怀春雅集》，留之。私曰：“男情女欲，何人无之？不意今者近出吾身，苟得遂此志，则风月谈中增一本传奇，可笑也。”送友胜出，愈醉不可及，复隐几而卧。<br><br>　　又闻扣门者，乃守朴翁内侄耿汝和也。是人刻而妒，奸而险，唱和每出生下，而反好胜，---稍轻之；又尝对生求守桂，生不与，故有憾于生。是日偶至，见生具有《烛影摇红》一词，尽含风味。且素知他侧居一女，心甚疑之。而生尚酩酊，汝和因强生解其词。生朗诵一遍，因被酒，漏言曰：“吾心可成金石，虽苏张更生，弄转圜之舌，不能间我爱也。”汝和乘醉以言挑之，生笑曰：“吾始睹其貌，心之而不置，吾既得其词，手之而不释，意为同志相得与？”汝和故作不解。生吟曰：<br><br>　　隔池美姬，女中解魁。今朝重睹西施。奈情猿怎持？兴言念之，心如醉兮。纵然今夜于飞，恨佳期已迟。（《四字令》）<br><br>　　汝和曰：“此事何所据？”日袖出碧莲《桃源忆故人》词递汝和观之，曰：“汝虚甘罪，所供是实。”爱童计不知所出，适欲接之，而汝和即怀去。生曰：“自我得之，自我得之，亦复何恨！”又大笑就寝，童捧之而睡至夜半言之，而生瞀然而记也。徐徐问其词，生曰：“昨日果大醉耶？”童尤之曰：“三爵不识，因可多乎？小事糊涂，而大事亦糊涂。此何等事，而可不避人目？风流罪过，已今供招，而又虚名祸者，奈之何！且耿生素肯发人之私，今又得此，必是报闻于吾主，自疑图祸隙矣，久念使人惊怖。”<br><br>　　生彷徨曰：“怪哉！喜为忧恨，福为祸本，吾志从此体，吾行从此劣。岂非祸从手发耶？”又曰：“吾固无足惜，奈玷莲娘何！乃知酒之流祸矣。许文仙真圣人也，许文仙真圣人也！”因绕几而行。童亦不乐。生曰：“汝未知我心，近日心事有势不得行者，但欲醇酒求醉耳。”<br><br>　　至午，守朴翁招生与汝和饮于私室，生再四不欲行，久之，曰：“诗云：‘岂不欲往，畏我朋友。’我之谓与？”勉强赴酌。汝和对生微笑，曰：“酒道真性。”又曰：“勿忧，明早还汝。弟怜几月好用心，羡汝一人独专乐耳。献出守桂，自有商量。”生遂杂以他词，幸守朴翁不觉。生乃俯意卑词，小心取貌，不敢出气。汝和扬扬自得，略不为礼。生劝以大觥，汝和曰：“尔亦欲吾醉，乘中处事耶？故不饮。”生亦不能对。爱童行酒，心抱不平。偷至汝和窗外，湿纸窗窥之，见莲词压于砚侧，喜曰：“得来全不费工夫，可谓慢藏矣。刘相公之福，孙莲娘之幸也。”逾窗窃取而归。<br><br>　　生别汝和，不胜忿惧，而爱童呈是柬词，道其所由。生如梦初觉，如醉方醒，抚童背谢之，曰：“微子，则吾不知所终矣。今幸全璧归赵，如合浦珠还，深荷百朋之锡，纵彼能吹毛求疵，亦与白赖而已。”<br><br>　　后汝和失柬所在，意童窃去，呼童质之，将欲白于守朴翁。童惧，先于守朴翁处短之，且捏诉以妒生之故。而是日，生之家童至。生父母以生久不归，因召之。生默然。然以耿子为嫌，”吾且归，可以消猜释忌”。故辞翁欲行，而终不能舍碧莲也，作回文一绝：<br><br>　　牵情最恨别，人仙美少年。<br><br>　　又词一阕：<br>　　风里杨花轻薄性，银烛高烧心热。香饵悬钩，鱼不轻吞，枉把钩儿虚设。桑蚕到老丝长绊，针刺眼泪流成血。思量起枯枝花朵，果儿难结。----海样深情忍撇，似梦里相逢，不成欢悦出水双莲，摘取一枝，可惜并头分拆。猛期月满会□娥，谁知是初生新月。折翼鸟，甚是于飞时节。（《花心动》）<br><br>　　生将行，私嘱童曰：“耿生为吾所轻简，实为汝故，致成嫌隙，汝亦当自爱。吾去后，老翁前有萋斐，汝亦当周旋粉饰。”童曰：“相公至此，爱敬者无分小长。此人龌龊傲视，吾家大小皆嫌。吾已于主翁前道过，彼虽置万喙，决亦不信。但行矣，不久且当奉迎。”生至园中，见莲窗紧闭，料不得见，作词付童曰：“莲娘处为我申意。”即日辞行。<br><br>　　汝和终有憾于生，于翁前暴其过。翁终以先入之言为主，而心不直之，乃曰：“刘生至日，吾梦见池中一鲤化龙，一春即乘之而去。吾重其所梦，慕其为人，因处之于此，期飞扬为吾光。且视彼待汝亦谨厚，故汝陷人不义，乃面朋面友耳。吾不愿汝曹有此行也。”汝和愧且恨，自至生寓，见窗壁题吟，愈嫉之。托以觅生为由，径达莲所。<br><br>　　时莲与梅共坐窗下，相与谈生，曰：“久不见刘生，近日不知作何状？”梅曰：“刘君者，国士无双，人物第一，必非久下人者也。”莲曰：“何谓？”梅曰：“刘君有何郎之貌，有子建之才，有张敞之情，有尾生之信，惜其淹扬子之居，塞田洙之遇，是以昼兴贾生之叹息，夜怀宋玉之悲伤耳。今乍与之会，如饮醇醪，不觉自醉矣。”莲曰：“吾所见亦然。但昨晚梦刘君别找而回，我留之，彼云：‘被人妒陷，聊以避谤’。初不知其故也。”<br><br>　　适耿汝直至前，莲与梅不及避。汝和遽曰：“刘熙寰在否？”梅曰：“吾处深闺，君处书室，是惟风马牛不相及也。孰为熙寰？君为谁？其误入桃源矣。”汝和曰：“吾乃耿相公，为《桃源忆故人》，故至此。故人知君，君不知故人，何也？”梅无以对。汝和又诳曰：“刘一春本微家子，吾辈羞与为伍。今得罪于吾翁，已作逐客，决无复来之理。汝若恋恋有故人情，乃明珠暗投耳。”径拂袖笑声而去。<br><br>　　莲闻之，惶惶如有失，呜呜不能语，茫茫无容身之地，谓梅曰：“知人知面不知心。此必刘君不能自慎，以致露丑于人。情欲之事可遣，失身之罪难逃。今后宜吞刀割肠，饮灰洗胃。免使青蝇玷玉。”少顷，又见汝和昂然往来丁隔池，扬言曰：“迎春轩今为吾行乐窝矣。”<br><br>　　莲曰：“刘君必被此人妒陷无疑，敛迹避狂，料有以也。”梅曰：“刘君挽不留，耿子推不去。使刘君若在，岂使耿子至此！”值守朴翁至，汝和潜回。莲令梅密扃其窗，非事则不启，以避耿也。<br><br>　　次日，爱童扣窗不获，转至欣欣亭后，见莲、梅共立于石榴树下。莲邀童入，问其故。童亦为生讳之，莲怀少释。童出袖中云笺，曰：“此刘相公辞帖也。”拆观之：<br><br>　　万种相思未了偿，被人生嫉妒，又参商。花前笑语尚留香。轻别也，能得不思量？----寄语嘱莲娘，莫忘前日话，换心肠。好将密约细端详。卿知否，吾意与天长。（《小重山》）<br><br>　　莲未知生来期，情不能舍，亦成一词。<br><br>　　二郎神去竟何之？重叠山西。亭前柳树空啼鸟，满庭芳草萋萋。我怨王孙薄幸，声声谩诉凄其。长相思忆旧游时，春锁南枝。而今仲夏初临也，疏帘淡月容辉。试问阮郎归未。奴娇怯谁知！（《风入松》十四牌名）<br><br>　　爱童归，正遇汝和于迎春轩。汝和笑迎，问之曰：“汝自何来？”曰：“来处来。”不顾而去。汝和嗔之曰：“媚刘子，牵莲娘，蔽主耳目，皆此顽童，其过之首罪之魁乎！”然汝和虽妒之，而至此亦未如之矣。