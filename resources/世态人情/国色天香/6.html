生于守朴翁家，行舟出门，听一谶语：忽一小舟相值，二书童各执莲花，相与联句曰：<br><br>　　馥馥碧莲花，有分归吾手。<br>　　异日掇莲房，取次求新藕。<br><br>　　一驾舟者曰：“大官好捷才！决中，决中！”生惊喜曰：“此即知微翁‘觅莲得新藕’之句也。数与谶合，或者其有验乎？”行未二里，又遇一舟，闻笙鼓声，乃生友乐昌时、卜可仕挟妓高巧云、包伊玉游碧荷渚，激生过酌。舟舣而行。巧云曰：“曾得文仙踪迹乎？昔与吾为姊妹们，行动坐卧，心心口口皆刘相公也。”生喟然曰：“纥乾山头之雀，不知漂泊何所，芦花明月，寻亦无处，身不由己，琵琶别舟。今见卿，又动往想矣。”各别而归。<br><br>　　家居将旬日，独行，独步，独坐，独吟。买乐无文仙矣，吟咏无碧莲，矣传情无素梅矣，承值无爱童矣，想迎春轩之景益切，则抱耿汝和之恨益深。常书空作“咄咄”语，默地自念隐语曰：“吾当火烧其耳，水淹其目，木塞其口，不足以泄其恨。”当食食忘，当寝寝废，虽父母亦不解其意也。<br><br>　　一日，会一奉、一泰于友仁馆而回，独处书楼，见月散余辉，形影相吊，歌曰：<br><br>　　峦屿献翠兮，天际云开。<br>　　云际月来兮，光浸楼台。<br>　　清光莹澈兮，照我孤独。<br>　　孤影相吊兮，遐想多才。<br><br>　　次日整骑，往万石山探友。适舟自南来，推篷者，守桂也。生于马上问曰：“胡为乎来哉？必有以也。”童曰：“奉主翁命来请。”生返骑，曰：“不去则辜莲，欲去则忌耿，如进退掣肘何？”童曰：“耿氏为吾主不悦，已随父至辽东。吾来时，莲娘、梅姐皆有私嘱，此行安稳，不必犹豫也。”生以手加额曰：“此天助吾！”辞父母启行。父嘱曰：“守朴翁为我契交，汝当执弟子礼，用心举业，无孤留汝意。”生受命登舟。童曰：“颇怀莲娘否？”生出新制《半天飞》曲。命童唱之：<br><br>　　花样娇娆，便有巧手，丹青怎画描？越地把芳名叫，能勾在怀中抱？倘就了凤鸾交，我再替你画着眉梢，整着云翘，傅着香腮，束着纤腰。多媚多娇，打扮做个观音貌。不羡当年有二乔。----费尽心情，他作怪跷蹊不志诚。假意儿胡答应，不顾我添新病。实为你渐劳形，只落得吃着虚惊，挨着残更，抚着愁胸，怨舒前生，双眼睁睁。无缰意马难拴定，何日堂开孔雀屏？<br><br>　　即晚抵旧寓。时守朴翁构一亭于隔浦池上，初成，上署一匾，浼生书之。又晤知微翁之数，欣然大书曰“觅莲亭”。心自喜曰：“又增我一乐地也。”<br><br>　　次日，天色暄热，生设几于无暑亭中。命童取文具，连挥数幅。有迎春轩之诗，有晴晖、万绿亭之歌，有闲闲堂之记，有兰室、无暑亭之词。皆各书以真草篆隶，字字龙蛇，章章星斗，焕然新目，整饰可爱。守朴翁创一见之，不觉鼓掌曰：“重劳珠玉，蓬筚生辉。”<br><br>　　薄暮，置酒觅莲亭中，邀师生共赏之。生视池中，有并头莲数枝，庆幸不置。翁曰：“吾种荷几年，今始睹此莲，盖为子而瑞也。”生让不敢当。时月东升，正照莲纱窗，生凝眸熟视，若欲飞渡。忽其师扣桌歌曰：<br><br>　　新亭趁晚泛霞觞，槐阴微剩雨余凉。<br>　　鸳鸯跃处晴波□，开遍荷花凤亦香。<br>　　夜阑披月扶归去，醉诵《南山》诗一章。<br><br>　　守朴翁亦作一词，名《秋波媚》：<br><br>　　碧天夜色浸闲亭，荷香带露清。身边皓月，杯中诗思，分外风情。----临风对月联诗句，诗成醉亦醒。一觞歌罢，万声俱寂，四壁空明。<br><br>　　其师与宁朴翁命生为觅莲亭词，生承命曰：<br><br>　　向晚新亭共赏，荷开香溢壶浆。爱莲情似藕丝长，心与波纹荡漾。----欲把莲房掇取，宛隔在水中央。鸳鸯两两睡黄粱，做个宿花模样。（《西江月》）<br><br>　　守朴翁笑曰：“少年词趣，自是逸洒。”取笔，命生书于粉壁。题曰“爱莲子一春书”。翁喜，对生谈乘龙之梦。生暗幸，以为乘龙佳婿。尽欢而散。生酒后与师占《百字令》：<br><br>　　脂唇粉面，记相逢，才是伤春时节。耽忆贪思，又早是、捱过两三四月。用尽机关，搜穷计较，滋味空亲切。言挑语弄，两下都无体歇。----欲待丢下冤家，闷心头、系了千绳百结。病态愁肠，暗地里，不觉吞声哽咽。忧怨之心。相思之病，万口浑难说。有分乘龙。毕竟寻个欢悦。<br><br>　　有顷，爱童对生曰：“相公觅莲亭词嫌于太露，恐耿生之外有耿生也。<br><br>　　后翁果以觅莲亭之词，忆耿汝和之言，追思闲闲堂之句，亦不能无疑于生。忽留童于内，命女使绣凤送茶果。生晚谓童曰：“自至此，未见女使。今日独遣美婢至，果何意？昔有倚草附木之妖，得无以我独居而窃至弄人耶？”童曰：“婢名绣凤，吾主所爱，不必外疑。但我家家政甚肃，无分毫犯清议。前有耿子之说在焉，知不以此试真伪邪？”生大悟曰：“汝言亦大有理，真智囊也。”<br><br>　　越日黑晚，又留守桂，命绣凤携酒果，至则扃其门，凤从容以大卮劝生。生视之，比前加衣饰，有比昵态。生曰：“久有守桂，何劳汝至再？且幕夜无人，使我不安。请归内。”凤甚爱生，真不欲即行，目生曰：“守桂有他事，未得陪。因无人，故至此。昔耿官人欲求伴少刻而不可得，今反不欲我一伴耶？”生曰：“谁遣尔来？来意何谓？”凤曰：“遣命出家主，既来之，则安之，亦当惟命是从矣。”生曰：“君子不为昭昭申节，不为冥冥堕行。汝在此，无能损我。如嫌疑，何敢酒一卮。”谢而遣之。未出门，守朴翁带爱童候于门外已久，进与生叙谈，夜分而回。生倍服童之言，而守朴之疑冰释矣。<br><br>　　莲自生归之后，意绪沉沉，百不经处，惟翻阅书本，检考诗词。几上有《草堂诗余》，信手揭之，见《卜算子》词云：“有意送春归，无计留春住。毕竟年年用着来，何似休归去。目断楚天遥，不见春归路。”掩卷叹曰：“是词能道吾心中语。”改其末韵云：“绣阁佳人也是愁，暗泪飘红雨。”是时莲之表妹邵庆娘，乃母姑之女也，幼常居处，甚相得，以冬间于归，恐又不得会，特至候莲，莲父留之。故莲虽知生之已至，而不敢窥园者数日。生亦自以来久，不获一见，心亦疑之。且莲以汝和之事为戒，生以绣凤之试为嫌，彼此两存形迹。但令童往觇，亦不识庆娘。不敢交一语而返。生候晚，乘月纵步，又闻莲父笑声彻处，作六言、七言，自吟而回：<br><br>　　相遇美人未偶，绿窗恨我东西。<br>　　一笑阳台梦到，依然秦岭云迷。<br><br>　　七言<br>　　一自花飞怨杜鹃，谁知今日尚无欢。<br>　　平生欠却鸳鸯债，捱尽相思思未完。<br><br>　　后庆娘方归，莲又以母舅乐水寝疾，偕父往视，独留梅看家。<br><br>　　生次日至其处。梅于觅莲亭上倚栏看花，见生，口称：“久违！”即诉汝和之事。生问莲娘启处。梅曰：“舅氏有疾，父子往探，剩吾作空房主人。索居闲处，难免沉默寂寥，无人惜我之孤零也。”生曰：“客斋旅榻，自歌独咏，有愁如海，精卫难填。吾为汝心动神疲，其如汝坚持雅操何！”梅含笑曰：“今晚不弃，开窗以奉欢笑。”生佯曰：“吾正人，岂可近花月之妖？使爱童伴汝。”梅曰：“所谓己不用而使子弟为卿者也。然则君言果不足信乎？”生曰：“真戏耳。敢忍自外，非人情也。”<br><br>　　生晚造之，梅推窗曰：“自南过荼架，转欣欣亭，则可以入此室矣。吾将俟君以著乎。”而生入莲房，极其精洁，纱帐垂钩，宝炉香袅，镜台春盎，翠簟风生。房之内房后窗外有花坛花屏，盆鱼凤竹；内列瑶琴，并文几玩器，旁一桌，有诗词史籍。壁间张小小诗画，皆莲亲笔。侧侧小房，凡女工所需之物咸具。东池一室，莲父设榻，扃其门，不可入。生曰：“自海棠开后，望到如今，未由亲履，今幸睹之，如入仙宫、游月窟，敢忘盛德之权舆乎！且为耿汝和秉心不良，特与吾为水火，今乃远行，岂非数乎！”因坐于内房。梅自出整小酒。时春台上有花盆，尚留一朵，生戏题于粉壁；<br><br>　　东君瞒我去何急，望中翘首追无及。<br>　　忙重韶光去收拾，遗下一枝芳可挹。<br>　　我今笑折手中执，娇客一睹喜交集。<br>　　贯来不许啼鹃泣，醉中常对胭脂湿。<br><br>　　梅具酒进房，时几上有宋玉《讽赋》、司马《美人赋》。生方阅之，梅乃施其上服，表其亵衣，自横陈于生之旁，逸兴飘飘，若不可已。生曰：“佳人先有情乎？”梅曰：“情之所钟，正在吾辈。情之一字，莫须有。今夕之会，上至天，下至地，东西南北，惟吾两人在也。当两下舒畅，以勾夙帐。自非天崩地陷，夫复何忧？”生猛思曰：“宋玉尚不忍爱主人之女。长卿犹不肯私自陈之姬，吾所以用意于碧莲者，盖欲谋为百年计耳。彼素梅纵为侍女，亦良家处子也，何得波颓澜溢，以亡污清质乎？”<br><br>　　乃气服于内，心正于怀，取笔书：“不可”字于粉壁。梅曰：“君子当洒洒不羁，吾不忍先生苦心，折节自献，烈火干柴，已同一处，君何得无丈夫志？且嘉会难逢，何阳拒之深也。”生曰：“欲心固不可遏，然须于难克处克将去，使吾为清清烈丈夫，卿为真真贞女子，不亦两得之乎！”梅曰：“向与童将谐而遽休，今与君将欢而见弃，然则君将为口头交而已与？”生笑曰：“此天欲以完节付二人故耳。且色胆天大，欲火易燃，识透则不为所使。若前缘已种，而得莲娘为压寨夫人，则当使卿为带来洞主，决不忍舍汝萧何之妙情，断不敢忘汝善才之大德也。”相与侃侃正谈，举杯迭饮。<br><br>　　梅亦收拾尘心，倍加爱重，曰：“君可与阮籍辈齐名矣。”生曰：“吾非薄情汉，特誓于此生，弥敢失节，故不首为乱阶。然见色则为色引，视花则为花牵，终不能遗诸胸中，是吾私也。”命梅启窗以验月色。忽守桂持灯来，生命入行酒，因备问碧莲徇及于舅氏，始知其为业师赵乐水之甥女，大惊异。以知微翁之数、红雨亭之诗及见碧莲于隔墙之事，备述于梅。特莲有《怀春百咏》并平昔得意佳句，集为一帙，题曰“留春一话”。梅闻生之言，心大异之，故并以此集示生。生啧啧称羡，题诗于集后：<br><br>　　春心摇曳，无寻蝶使。姻缘簿里，偷添名字。新词一阕缔新盟，佳配双成偿夙志。（《哭岐婆》）<br><br>　　天将旦矣，同童返室，即修一书，命人驰师问疾。莲启观之，乃刘一春柬也，亦始知其为母舅之徒。昔尝一面，今又同园，追思红雨亭之绝句，盖天启也。而情倍念生，不欲久留，幸以舅恙稍可，先父而归。<br><br>　　甫入门，即问梅曰：“汝晓我与刘君异事乎？”梅曰：“不晓。”曰：“汝知刘君在乎？”曰：“不知。”曰：“汝见刘君面乎？”曰：“不见。”曰：“刘君来乎？”曰：“不来。”曰：“汝曾一去乎？”曰：“不去。”曰：“然而刘君又回乎？”曰：“不回。”曰：“刘君怪我乎？”曰：“不恼。”曰：“何时学得此二字文！然而刘君忘我乎？”曰：“何日忘之？终身不能忘。”曰：“刘君思我乎？”曰：“岂不尔思？去后常相思。”<br><br>　　因指壁上之句，曰：“此刘君亲手书也。”指集后之词，曰：“此刘君亲笔写也。”指内室之床，曰：“此刘君亲身坐也。”莲作色曰：“我略不在，汝引贼入界，汝私于刘君已不可言，而显迹留壁，更不忌老父觉之耶！”自起为灭其迹。梅曰：“彼自咏花耳，关渠何事？”更述生行止端方，和而不流，料今访古，盖不多得。莲闭目摇首曰：“孰有盗跖而施仁义者乎？入宝山而空手回者乎？伶俐人至此寻汝学本分者乎？”梅曰：“予所否者，天必厌之。谓予不信，有如皎日。”莲曰：“天日哪管此事？”梅又尽道刘君好处，誉之不啻口出。莲曰：“汝誉刘君，举之如欲升之天，进之而欲加之膝，异日容吾试之。”逾曰：守朴翁双寿，莲亦往贺。莲父与生与外席。酒酣，翁与众宾散步园中，历历指引，阅生佳作。莲父甚重生，恨相见之晚。<br><br>　　次日，莲父具酌于舍，邀生雅叙。生规行矩步，色温貌恭，口若悬河，百问百对。莲父愈敬之若神。生归，莲父醉寝，莲出立于葡萄架下。生望之，奇葩逸丽，景耀光起，比常愈美。<br><br>　　生步近低声曰：“仰蒙款赐，未及请谢。”莲曰：“草率奉屈，幸荷宠临。”生曰：“久不会谈，可坐一谈否？”莲曰：“家君不时呼唤，可速回，改日当话。”忽闻窗内人声，莲急行，坠下金钗一股。生抬之，曰：“客中乏荆钗之聘，此殆天授也。”珍藏入室。<br><br>　　至次晚，莲使梅至，索钗。生执梅之手，曰：“事急矣，惟卿可任大事，安刘者必卿也。苟推心置腹，使我如鱼得水，敢不报效曹公乎！”梅曰：“先生且休矣。倘画虎不成，有何面目见江东父老？”生曰：“巫云缀玉，眩眼撩心，情若投胶，势同陌路，吾方寸乱矣。”梅曰：“君衷志不回，慕柳下惠之不乱。向使莲娘首肯，而君一曰‘宋玉’，二曰‘长卿’，一曰‘烈丈夫’，二曰‘贞女子’，以谩讲道学，则彼颜之厚，何以自洗？”生曰：“酒逢知己饮，诗向会人吟，然骐骥惟孙阳睨盼，彼若不以先配为可耻，则吾自另有制度矣。”梅曰：“二人所谈，所见略同。但婚姻重事，非一小丫鬟贱女流足以了此。”生曰：“举目无亲，知心有几？卿其图之。”笑书一曲曰：<br><br>　　密约多遭，杳杳无消耗，火喷袄神庙。卿卿当鹊桥。低驾天河，早渡仙娥到。春意沁鲛绡，那时当赠缠头报。（《步步娇》）<br><br>　　梅曰：“恐力不足耳，敢望报乎？”生付钗于梅，曰：“愿如是钗，早得相会可也。”赠以玉环、小诗一绝：<br><br>　　会贪隔薄莲，难禁花心动。<br>　　要结玉连环，先会钗头凤。（四牌名）<br><br>　　梅行，目生笑曰：“天下有如此痴人，乃知宋王、长卿未是俊物。”生送梅出，携童坐小楼待月。须臾月来，命童取酒邀月而饮。生知莲父赴里社日休会，而二女独居，命童取琴，鼓而吟曰：<br><br>　　彼美人兮。巧笑倩兮。美目盼兮，婉兮娈兮，终不可谖兮。乃如之人兮。我不见兮。念我独兮，劳心惨兮，使我不能餐兮。----子兮子兮，履我闼兮。燕笑语兮，行与子逝兮，无使我心悲兮。（《美人》三章，章五句）<br><br>　　莲亦刚以步月在外，闻琴声，呼梅听之，笑曰：“刘君无道理，乃以琴心挑我，使诱人套子。琴虽工，其如我之不好何。二人切莫理会，令其兴沮，彼且归矣。”莲口虽宽，而心实急，盖欲梅赞己行也。而梅不解意。故莲足欲行而趑趄者屡屡，命梅期生曰：“我倦欲眠君且去，明朝有意抱琴来。”<br><br>　　次夜生往，久候不见，倚池侧石栏望之。惟见窗内隐隐有灯，且阴云四合，有寂寥意，长叹而归。盖莲意以生至，必抵已室，又羞颜于先往，故假寝内房，命梅候于窗下。梅亦趁凉误睡，及醒时，生已回。莲至夜半不睹生，以为生反爽信矣。<br><br>　　次晚，生命童先睡，复至亭畔。闻欣欣亭后有洞箫声，清亮可爱。顷之，碧莲为懒梳妆状，持凤箫，扇掩酥胸而来，飘飘若仙子之下临凡世。见生，伫立不动，生迎而揖之。莲侧身斜视而拜，举箫谓生曰：“亏吹此以引凤凰。”生大喜曰：“卿其真莲娘耶？其娥耶？其神女耶？吾其真见耶？其饿眼生花耶？其醉中梦里耶？”莲曰：“凡胎欲质，何劳误爱如是。”回头顾后，又复四望。生曰：“何故？”曰：“我极熟素梅，见之犹觉有畏心。”生曰：“我极熟爱童，见之未免有疑心。盖欲心则起畏，私心则生疑，情固然也。”莲曰：“夜来有约，何忍背之？”生曰：“卿自背我，我何曾背卿也。”莲笑出一词，云：“昨夜候君子不至，作此记闷者。”生月下观之：<br><br>　　懒上牙床，懒下牙床。捱到黄昏整素妆。有约不来过夜半，念有千遍刘郎。<br><br>　　生跃然曰：“吾昨夜候卿不出，亦作一词，见之绝倒，大为奇事，卿试阅之。”<br><br>　　朝也思量，暮也思量。满拟今宵话一场。人面不知何处去，念有千遍莲娘。<br><br>　　莲失色曰：“如是哉，如是哉！只此可作一番话本。非一心一口，何由一词一意？得君子如此，不负平生。今当以二词为一阕，名曰《同心结》。”生曰：“是则然矣。月下止吾二人，眼前意卿一决。”莲佯笑曰：“今止谈风月，醉翁之意不在酒，面后心事，束之高阁可也。”生曰：“半榻旅情，一腔苦思，无剖诉，忧心如酲。今俯降玉颜，赛郭翰仙女，大慰祈望多矣。月白风清，畅怀可意，能念我之孤零而见怜，亦苦尽甘来之惠也。”莲曰：“吾无七宝枕，奈何？”生曰：“会合分离。在此一举，毋作宽宽话。”<br><br>　　莲执手曰：“会久矣，思切矣，两相信深矣，恶风波经历矣，得事君子，愿亦遂矣，遇亦幸矣，千怨万怨尽除矣！假未结发之真夫妇也，少生携二，当以一个字了余生，夫复何言！”固倚身生怀，生欲强之，同至迎春轩中。莲曰：“如斯而已乎。君子未室，下妾未嫁。怨旷两生，情投事引，粗容鄙质，固不敢有辞于君子，但星月盗欢，终为野合，倘乐聚未几，朝吴暮越，则乐昌镜破，延平剑分，纵君子有书中之玉，妾当为泉下之尘，是可虑也。历观古今之情胜者，惟娱目前，不思身后，故往往扇丑扬污，他美莫赎。妾与君子足称一世佳配，焉忍遽自轻之！”生曰：“将奈之何？”<br><br>　　莲曰：“求我庶士，迨其谓之。幸君子不弃，浼一伐柯，订为婚好，庶得以白首相随，殆愈于偷香窃玉多多也。妾见熟矣，岂君子见不及此乎？”生曰：“吾欲迷魂汤，不食益智粽，故昏昏至此。浼媒诚非绝德，求亲亦非犯禁，向所谓退而结网者，此与异日下玉镜之台，坦东床之腹，则今虽生与蛮夷居，日与魑魅游，依依然百千万日所不辞也。但择婿在尊翁，聘妇由吾父，二人虽同心，恐未免成龃龉耳。”莲曰：“上苍配合，尺寸不爽。且为子择妇得妾焉，何患君家见弃？为女择婿得君子焉，何患吾父有辞？但所虑者，数与福分耳。然心已许君子，身岂有二三，君子详之。媒妁固非妾所浼也。”生曰：“谋事在人，成事在天。然据吾所见之数，以度所遇之缘，以验将来之福，则料在必谐。进谒吾师，适逢佳句，一也；游学逢旧，不期又遇，二也；耿子起妒，已值远行，三也；年齿相若，默契同心，四也。至于事之必成，则注定已久，曾向与梅姐露其端，而未与卿卿说其详耳。”<br><br>　　莲喜问其故。生曰：“吾初春谒吾师之前一日，凤巢谷有知微翁，精数术，吾投问之，许我‘佳配’二字，又曰‘觅莲得新藕’。故向一见卿于梅下而已动心，今再见卿于池侧而即留意，岂知前后所见即是一名。故荷亭之匾吾即名曰“觅莲’，以应前数；所谓得藕之藕，盖必佳偶之偶也。不然，卿固深闺艳女也，无故而相窥，则视生为何等轻薄子哉！”莲曰：“信有是，则相如当北面，文君甘下风，吾二人数，岂偶然也。”因共至觅莲亭上以瞻是匾并《西江月》词。<br><br>　　二人凭栏倚肩而坐，虽牛女之夕不减也。莲曰：“今夕何夕，巧笑之---，其啸也歌，如此邂逅何！相思之债，今日可勾，姻媾之好，今宵亲订，百岁千朝，幸无轻弃。恐蛟龙得云雨，终非池中物，异日富贵，无忘今日在池亭上也。”生曰：“卿可为深虑矣，天下岂有负人一春子哉！”莲曰：“今夜视昨夜，心事霄壤，第不知后夜视今夜何如耳。”<br><br>　　各各相视而笑。莲曰：“礼之至严者，男女也。妾与君子略无夙昔之好，而吟风咏月，至倾腹吐心，是礼外之情也。吾二人行事，何异墙花露柳哉！”生曰：“不然。情之至重者，男女也。生与卿卿已有半年之会，而守信抱负，绝寸瑕点辱，是情中之礼也。吾二人心事，则如青天白日矣。”<br><br>　　又携手共至假山，以宣春间不谐之郁。时团月在空，皎皎如昼。生细观莲，抚其肌体，莹然冰姿，湛然月质，深自庆曰：“无福也难招也。知微翁预占我为喜事福人，岂应在卿身上乎？钝口拙舌，敢申一赞，实非虚誉，卿以为何如？”<br><br>　　娇滴滴，月下芳卿。笑欣欣，自可人情，两山淡淡，双水澄澄。软软柳腰弄弱，小小莲步徐行。绿扰扰宫妆云挽，微喷喷檀口香生；浓艳艳脸如桃破，柔滑滑肤似脂凝。纱袖笼尖尖嫩笋，一种种露出轻盈。诗句兮灿灿，歌韵兮清清。天造就齐齐整整，袅袅婷婷。真真的苎萝堪并，端不数崔氏莺莺。呵，今日里谆谆盟约，何日是意融融、乐陶陶，遂一钩新月带三星。<br><br>　　莲曰：“嘉奖太过，恐盛扬之下，其实难副，深自愧也。”时爱童睡醒，夜已过半，久不见生，探步莲处，适逢素梅于外，二人各言其故，大笑不已。童曰：“孙刘二人终非好相识也，私期暗约，已及数月，不为城阙奇逢，必为丘中乐事矣。”梅曰：“莲娘贤女子也，刘君真君子也。大德不逾，乌有苟行？两为才炫，少露锋芒，久有积心，觅期望罄，必相与步月清谈。试往寻之，休得惊恐。”童目梅曰：“半帘良夜风和月，一对青年我共伊。乐时乐地，无以逾此，愿以其所有易其所无，而了所未了，何如？”梅曰：“且不了罢。”童曰：“吾有对句，还我便罢。”曰：“何对？”曰：“守桂官，培桂轩前逢桂姐，得其所哉。”梅应曰：“爱莲子，觅莲亭上哄莲娘，不可道也。”童曰：“好对。同往何如？”梅曰：“不便。”<br><br>　　童行未数十步，二人背月而来。生问曰：“何至此？”童曰：“睡醒无聊，偶成《西江月》词，会中无以为乐，敢弄斧班门，以助一笑。”莲蹑生足，曰：“去。”生曰：“听，无伤也。”童嘻然曰：<br><br>　　东舍多情才子，西邻有意佳人，看来何等热亲亲，恩爱一言难尽。----不见不胜萦挂，乍逢乍觉欢欣，可怜未遂洞房春，常把诗词传信。<br><br>　　莲笑曰：“强将之手无弱兵。昔有弄臣，今有弄童，童殆在之匹矣。”生曰：“童比得素梅否？年幼未谙调情，吾常岑寂也。”莲曰：“何为有此语？”曰：“吾得于假睡中。”莲定睛不语，隙地而笑，不与生别，径去。生与童返，称莲之真见厚情。<br><br>　　莲至，求门不得。梅曰：“为莲娘逾垣而相从，故我闭门而不纳。”莲曰：“两贤岂相厄哉？”梅放手，曰：“适刘君携手而同行，何乃过门而不入也？乃又拱手曰：“今夜亲遇盗跖，入宝山、学伶俐，岑寂之债勾完否？”莲以实告，曰：“此事惟我能之，亦惟刘君子能之。身亲经历，殆信汝向日之言不我诳也。然吾极恼假睡者。”梅沉思曰：“何谓？”曰：“窃听人言。”曰：“非假寝，何由得真言？”莲曰：“何以对人言之？”曰：“可与言而言，表莲娘独寤寐之真情耳。”后生得莲约，不能自举。<br><br>　　忽一日，守朴翁至，语及通家话，情义恳切。命童取酌，饮于荷亭。生指女室，问翁曰：“吾数日前见一女于隔池，前日又睹二女于隔窗，仪容秀雅，气象闲都，得大家风范，何与吾丈同园，而且不限彼此也？”翁笑曰：“看得何如？君欲得之否？”生曰：“焉敢望此。”翁命守桂：“至吾书房匣中，取写就启来。”启至，乃守朴翁奉生父者。翁持启谓生曰：“此吾邻孙氏女。其父，前日会中沧渊公，少吾一岁，为至交者。无妻儿，止一慧女，故付产于我，就吾室居，已及五载。是如德色双全，写作两妙，尝自矢不配凡子，是以高门望族求婚未获，吾子得此佳配，所谓君子好逑也。因未禀命尊翁，未敢擅举。明日宜结婚姻，当达是启，以为撮合山。”生喜甚，且感且谢，曰：“知微翁验矣。”<br><br>　　次日，翁遣人至生家。生父特至守朴翁家恳媒，乃知生父与莲父为同庠友，昔同交游者也。守朴翁即过孙氏议，誉生为佳坦。而莲之母舅乐水公适有书至，莲父与守朴翁共观之：<br><br>　　承命遍阅多士，无可为甥女配。吾徒刘一春，人中隽也，百长俱备，一跃可期。执斧者至，即可慨诺。玉润冰清，缘分甚雅。智生顿首。<br><br>　　二人执此书大笑，二媒不约而同，益信婚姻之数定矣。莲父曰：“此生，金石君子也。小女多缘，倚此玉树，附此松柏，有何他辞。”<br><br>　　莲父名士龙，号沧渊，曾补庠生，雅好山水，不干仕进，行乐二十余年，自访友吟酌之外，别无营心。家资素厚，而止得莲。初，莲之母善相，对莲父曰：“吾女怀生颇异，当颖敏出群，后必有放达之才。才充则性逸，然少心昂然，幼貌端庄，逸中有检，万无一虑。且夫主必贵，因夫贵及可预喜者，恨吾不及见之。尔得所依，生女胜生男矣。”后母丧，沧渊尝为女卜婿，屡对赵乐水曰：“吾欲觅一快婿，以托终身。若得才郎雅称斯女，余无计也。”及守朴翁偕乐水书至，故欣然从之，即订择日行礼。莲曰：“天岂从人愿乎！”梅曰：“二人花前月下，万约千期，月下花前，千期万约，都为乾热，而媒氏片言寸柬，即成终身姻契，信哉‘娶妻如之何，匪媒则不得’也。”笑成三五七言：<br><br>　　月之前，花之下，用尽两家心，说了千般话。冰人双脚系丝，天河早愿银桥跨。<br><br>　　红莲喜，奉生书曰：<br><br>　　妾自觌君子，情窦丝牵，言句不法，热中无能自持。盖自幼失仪，蹈此丑相。反躬沉思，汗颜丑貌，过蒙不贱，屡暗惠私诚，邀盟星月。妾恐寒盟贻哂君子，是用眷眷切虑，寤寐永叹，若坠深谷。何幸自天作对，得侍苹蘩，俾数时花月情，假诺成真，眉睫耀喜，梦寐增荣。<br><br>　　自此对时，夙恨灰散。前日无聊之句，不屑睹矣。快中草布，素梅即刻可遣回。外象牙香筒一对，玳瑁笔屏一面，不足珍，供文几一玩具。酷吏欺人，万千宝贵，宝贵万千。妾莲敛衽拜。<br><br>　　又细字书曰：<br>　　据有定配，此柬实为赘词。喜不自胜，聊以志喜。笔札有罪。<br><br>　　生得书，曰：“莲娘心多，欲汝即回。吾与汝今有瓜葛亲亲之情，幸叙不妨。”梅曰：“人苦不知足，既得莲娘，复欲外生根业耶？守志不终，恐宋玉、长卿笑人，莲娘候久起疑矣，姐夫不惧哉？”生即复书：<br><br>　　重佩卿爱，仰奇无涯，笔舌难谢。追思唱酬，得只言片句。如宝和璧隋珠，自揣犹以逾越抱愧，敢望金石月盟，俯缔丝萝而不鄙予？又荷云笺，心口尽词飞示，客窗得此，如病渴怀嚼清冰，令人心骨适爽，泠然解恨。梅姐不敢久留，谨以琥珀珠二枚、水晶镇纸一座奉答。前坠金镯，陪我岑寂之思，甚不忍忘，谨附璧上。余情欲露者，弗惮梅姐再往复。春生再顿首。<br><br>　　次日，守朴翁以七夕，设酌小楼。散归，坐月，梅至，邀生至荷亭。莲具攒酌于亭上，曰：“前会匆匆，今家尊以朱陈二家轮约自往，尚三日示回，故假牛女之夕，屈话通宵，以贺喜。”生曰：“今宵比前夜更何如？”莲曰：“似为胜之。”生曰：“早信数定，梅树下即可浼媒，何用许多唇舌为花月粉饰文貌？”莲曰：“得之若易，无比相亲，情极始谐，殊为两快。”因命素梅行酒。莲及问童，生曰：“今名分已定，不敢与矣。”共与谈今古，相敬如宾。<br><br>　　莲曰：“君子可谓风流学士，使寓邮亭，则风光好词当盈箱积案矣。”生曰：“古有官妓，达人随地生春，偶通一笑，于官箴、于心术、于阴骘亦无大损。惟知其为驿卒之女，则当以良家人礼待矣。而乃一夜弄丑，故人笑秀实，至今齿冷，若以吾一生心地遇之，虽百熙载，焉能浼我哉。”莲曰：“假山初会时，君子罪拟得不合否？”生曰：“竹窗私顾时，卿罪亦在未减。然月下之会，乃见真性，此卿之所以为卿，我之所以为我也。”莲曰：“古人远绝女色，如防火水中，避溺山隅，良有以也。”<br><br>　　生曰：“但存心里，正何必痛绝而远之？女有夜投者，吾哀其穷，收之而已耳。今有托妻寄子者，果绝德乎？鲁男子者，不能信心、不能克己者也。且天地间无私物，分中所得私何？在夫惟妾，在妻惟夫，无分毫可假。是可苟也，孰不可苟也。此上见得分明，自无难遏之欲。吾与卿熬煎至今，梅姐周旋身侧，亦过欲心第一关矣。”莲曰：“一夜话胜十年书。”生曰：“读书不识节义字，所学何事？”莲深然之。时值天光，各各回室。<br><br>　　越数日，槐黄逼眼，桂香薰心，生欲赴省应试。莲知生之踏槐也，绘一折桂图，书一《步蟾宫》词于上，命梅赆生。<br><br>　　次日，守朴翁送之，曰：“今日此行，准期发解。”生曰：“岂望翰飞，终愁迹滞。但不敢自诿康子，以伴孙山。”抵家而行。途中见山含烟紫，鸟憩翠阴，口吟一绝：<br><br>　　落日山含紫，千山鸟树声。<br>　　长途人怯马，琴剑伴西行。<br><br>　　后棘闱战罢，生独处一室，功名在心，百无聊赖。城西有一胜湖，碧域千顷，两岸芙蓉，不断嬉游，四时萧鼓，亦乐地也。生步于湖堤，俄阴一舟，坐数游女。近视，一女貌类碧莲。生祈一谶语，视女曰：“今日游湖，明日可看迎举人。”生喜甚，买醉步回，乘醉卧于西窗。<br><br>　　良久，见一女逾窗而入。生迎曰：“吾昨游胜湖，有美女貌类于卿，甚加想念，今幸远临，客馆之乐遂矣。”莲曰：“别后寤寐思服，此战君必奏凯，故特远来。人生乐事，惟在登科，欲以朝夕荣耀。”生呼童备酒，为莲洗尘。闻一人推门，甚凶恶。<br><br>　　视之，乃耿汝和，愤然入室，肆为丑置，以为莲私奔，特自辽东带三五恶少至，必欲得莲。生大愤，以铁如意碎其首，恶少惊散。忽然而醒，乃梦也。起而坐，闻街上传捷声，生以《诗经》中式第十四名。越数日，会同年于公所，作一词：<br><br>　　圣世崇文网俊英，棘闱共奏凯歌声。谫材误厕明经史，笑逐诸公学步瀛。------初显姓，乍扬名，忘将方寸负生平。预期学个经纶策，拟待他年答圣明。（《鹧鸪天》）<br><br>　　生家闻报，贺者排门。莲作《再团圆》词，遥为生庆。词曰：<br><br>　　朱衣点额，文场一捷，何乐如之？鳌头独占，龙门跃过，稳步天梯。----青云路上，月中桂子，折得新枝。长安春暖，马蹄蹀躞，杏花吟诗。<br><br>　　时登科录至马二皋处，不胜欣慰，而适升兵备副使。有土贼金三重者，称虎将军，号百胜战，聚众作寇。二皋以生便弓马，且少年，不欲其连捷，因差人迎生。生欲荣归毕姻，而偶得此信，叹曰：“人为财役，士为技忙，我之怀矣，自贻伊戚矣！”<br><br>　　及归，过拜乐水，即拜守朴翁家，于胡处止宿焉。时届季秋望后，月色正明，夜半，微闻扣窗声。视之，素梅立月下。生欲求莲一见。行未十余步，莲亦至，贺生曰：“妾闻君子捷，大称平生。别已两月，又闻有远行，伤春未已复悲愁，何日赋归与，使妾免立石之望也。生曰：“别后值凄凉天气，莫以我故，致减容颜，惟强饭强笑为佳耳。”又嘱梅曰：“久荷深情，未酬分寸，莲娘起处，为我周旋。”<br><br>　　莲又嘱曰：“此去客途甚赊，早晚当护风霜，到彼宜防进退。使群盗未平，须效赋诗退虏，毋必欲杀贼奴致躬冒矢石也。”梅曰：“彼此情非立谈能罄，露冷衣襟，难为娇体。”生曰：“不过三四月，决有回期，拼割今者之悲，以待将来之欢。”各相看而别。次日告归，求爱童为伴，守朴翁赠之。童亦喜得所依，快心特甚。<br><br>　　至家，生父命行。生偕家童、爱童并本县差送夫役而往。深谷逶迤，而生是涉，高山岩岩，而生是越，途路倦体，离思萦心，占一词：<br><br>　　辞故里，拂行鞭，人倦长途马不前。一担新愁挑着去，谩劳枕上自熬煎。（《捣练子》）<br><br>　　生抵任，舅氏劳之曰：“尔青年，但知章句，未谙事体，以后出仕、居卿，必有任性使势、强占侵夺之弊，若今不肖士夫所为，致往往为人诬讪，羞亲辱祖，损德隳名，皆由不曾经历之故，故人人以少年高科为不幸。此行历途路、涉江河、任劳苦、经饥渴、冒风霜，亦足以老才坚志。且住衙内，略晓宦情官况，于仕籍上不无少补。故招尔来，可省吾言。”生曰：“然。惟舅舅教之。”<br><br>　　此时金贼死，群盗无首，逃散者多。生喜遣家童归报平安。嘱私致封书于莲。莲拆观之：<br><br>　　一别来，隔离别恨关几重，有如许高大，惟梦中私越以会卿，不知亦开门接我以话一通宵否？抵任后，幸群盗渐散。然日夕难挨，茫茫间阔，吾意八九十月矣，计来未满旬日。独坐悉苦，每一念之思，顷迷心忽，浮身如土偶，肠骨欲沸热，强起步之，竟昧南北。回想荷池之测，如瑶台仙界，如阆苑蓬莱，欲再于此领佳句，何能，何能！各天遐想，无欢有恨，无乐有愁。始知别离之况，在百情中为独苦。短笺百诉，长漏无俦，无奈，无奈！月夕之嘱，言犹在耳，临灯修楮，心悬妆次矣。短词达意，崇昭好好。夜阔梦难收，宋玉多情我结俦。千点漏声万点泪，悠悠。霜月鸡声几段愁。----难展皱眉头，怨句哀吟送客秋。蟋蟀床头调夜曲，啾啾。又听惊人雁别楼。（《南乡子》）<br><br>　　忆思多处红珠滴，秋叶落添愁。----寂寂孤身客，通信托归鸿。（逐句迥文《菩萨蛮》）<br><br>　　莲读罢，谓梅曰：“刘君之思吾，犹吾之思彼也。”即集古曰：<br><br>　　行行重行行，与君生别离。遥遥万里帆，茫茫终何之。如何有所思，而无相见期？终须一相见，并得两心知。（集古两句体）<br><br>　　莲自生去后，已过月余，未尝举目视窗外，未尝移步至池边，未尝试笔挥一词，未尝启口吟一句，惟镇日静坐，略习女工。至是登楼，感望中之情，叹曰：“古树栖成阵，空山叶做堆。如此天气，奈离人何！”偶成二词：<br><br>　　飘荡寒风天色惫，帐里佳人，暗老应无奈。霜里荷房今又败，碧莲冷落无聊赖。----盼望郎君天海外，种种新愁，交付谁人卖？为君褪却腰围带，为君兜下伤秋债。（《蝶恋花》）<br><br>　　愁思锁眉峰，愁损芳容。愁肠寸结泪抛红。愁对银灯增叹息，愁转加浓。----愁自举金钟，愁倚屏风。愁闻樵鼓送冬冬。愁拥孤衾寒似铁，愁整薰栊。<br><br>　　俄而素梅至，手持白绫一条。莲接之，曰：“此绫洁白可爱，足堪题写。试集古五言古风一章，或珍藏，或远寄，待刘君子观之，表别后怀思之意，何如？”碧莲口念，素梅书之：<br><br>　　彼美洛阳子（任涛诗），词气浩纵横（杜甫诗）。<br>　　学成文武艺（神童诗），于今独擅名（李白诗）。<br>　　自嗟贫家子（杜工部），非质不足营（谢惠连）。<br>　　知子之好之（诗经），怜君如弟兄（杜子美）。<br>　　喜在常相近（苏武），劝君勤六经（杜子美）。<br>　　朗月同携手（沈约），逍遥步两楹（曹子建）。<br>　　生为并蒂花（陆鲁望），春风语流莺（李太白）。<br>　　分手信云易（萧琛），孤槎自客星（杜子美）。<br>　　自君之出矣，（鲍含辉）凛厉寒风升。（曹植）<br>　　莲寒池不香，（鲍泉）芦冻白花轻。（阴铿）<br>　　感此伤妾心，（李白）万恨满心声。（简文帝）<br>　　有怀无与言，（王安石）愁吟与独行。（方干）<br>　　欲言无子和，（集诗）缘琴歇芳声。（韦应孝）<br>　　玉簪久落鬓，（刘孝威）淹泣闭金屏。（何逊）<br>　　粉泪羞明镜。（叟成师）结镜待君明。（王融）<br>　　愁人心已枯，（孟东野）金翠暗无精。（宋孝武）<br>　　所思情在远，（古诗）回顾览园亭。（陈琳）<br>　　升高临四野，（鲍昭）疏扉望远城。（简文帝）<br>　　寸情百重结，（范云）望极与川平。（谢眺）<br>　　远极千里目，（魏昭）举目增凄清。（孝武帝）<br>　　天目孤烟起，（范云）落景照长亭。（卢思道）<br>　　久阴结闲幕，（谢惠莲）层云郁冥冥。（陆机）<br>　　引领还入房，（梅叶）托梦通京城。（王仲宜）<br>　　夜中枕席冷，（刘平山）挟纩如怀冰。（集诗）<br>　　幽闺多怨思，（王均）单眠梦里惊。（阴铿）<br>　　自羞无燥，（江总）终怜梦泣琼。（刘子军）<br>　　静夜不能寐，（魏明帝）历历听钟鸣。（像章王）<br>　　欲因晨风发，（李陵）乘之以遐征。（石崇）<br>　　无由一化羽，（刘孝威）太虚不可凌。（陆机）<br>　　爱聚双情矣，（宋孝武）含情易为盈。（谢灵运）<br>　　独有相思意，（祖孙）丘山不可胜。（鲍昭）<br>　　思君加人老，（古诗）慨然独抚膺。（张茂先）<br>　　灼灼佳人姿，（陈伯玉）谁能久荧荧。（阮嗣宗）<br>　　哀哀自熬煎。（韦应物）嗟嗟劳我行。（张九龄）<br>　　寂寞对寒窗，（萧子范）渌面照窗棂。（古诗）<br>　　光照窗中妇，（萧子显）劳歌居寝兴。（杜工部）<br>　　论今无新喜，（张华）愁语醉无醒。（杜工部）<br>　　梅蕊腊前破，（杜工部）寒华徒自荣。（陶渊明）<br>　　渺渺杜云雁，（谢惠连）音音不可听。（张九龄）<br>　　春人竟何在，（梁元帝）羁旅尚甲兵。（杜工部）<br>　　一身千里外，（顾况）却来犹未能。（周贺）<br>　　开屏写密书，（邓铿）离恨正相仍。（裴谏）<br>　　谁谓情可书，（谢宣远）心悲书不成。（刘孝威）<br>　　久要谅有誓，（谢惠连）归舟返帝京。（杜子美）<br>　　何时当奉面，（左九嫔）相见睛终青。（杜子美）<br>　　耳与予同梦，（诗经）永副我中情。（陈思玉）<br><br>　　梅书毕，曰：“相思之意，若出天成，至矣尽矣！何生无聊？”莲曰：“予岂忘此？谁无为聊哉？”梅笑而收之。过月余，生欲辞归，舅妗恳留，勉强承命。时生接承上下，极谦以周，而又以文词弓矢冠绝一方，虽邻郡牧守，无不倾盖如故。相与赓和唱酬，名目益起。<br><br>　　一日，登衙后福全山，其上有留月松房，右招凤亭，左有驯鹤亭，又前有寄目亭，可以周览遍望。生坐台上，爱童带弓矢至，扮饰俏丽，动止轻活，愈见可爱。生抚之曰：“汝亦为悦己者容耶？”童曰：“聊落他邦无别伴，随行童仆作亲人。相公云云，何也？”生以立石上有一鹰，取弓矢在手，问天买卜曰：“我家父母兄弟无恙，则一发中之。”果应弦而毙。<br><br>　　又见古木上一鸦，又私卜曰：“碧莲无恙，亦能中之。”鸦随矢落。生曰：“快活哉！异方得一平安信矣。”童曰：“不意能命中如是，纪昌、由基不过也。”生曰：“是不难。”有鹰自南而来，生曰：“吾此外有喜事，则中此。”亦一发获之。童曰：“即此三箭，可定天山。”生亦有喜容。坐亭上，与谈乡话。久之，见残照笼松，轻氵㸒浮栋，忽动乡思，作绝句：<br><br>　　旧愁万种推未开，又苦新愁眉上来。<br>　　无限云山无限恨，思乡慵上望乡台。<br><br>　　归与吟，夸文耀武，围炉而坐，饮于灯下。更一衣，袖里得碧莲旧词集古一阕：<br><br>　　当时书语正堪悲（田昼），不用登临怨落晖（牧之），今在穷荒岂易归（郭勿甫）。酒盈杯（韩无咎），拨尽寒炉一夜灰。（吕蒙正）（《忆王孙》）<br><br>　　又首尾联环二绝：<br>　　客病恹恹有自知，相思最切月明时。<br>　　灯花落烬人初睡，梦入香山带月驰。<br>　　梦入香山带月驰，觉来偏是五更时。<br>　　鸡声啼落关情泪，客病恹恹有自知。<br><br>　　后舅以事公出。有一婢曰云香，文雅而秀丽，妗信爱之，尝与生饮，则命香侍之，且许陪饮。舅之婢六七人，皆爱生，而云香尤甚，备切温存，常较手技，或与燕笑。生虽与之戏谈，而以碧莲为念，信誓自持，虽暗室相值，虽幽室久处，虽执手相欢，而无一丝苟简，盖良玉之温润而栗然。涅而不淄者也。然赋性天植，平易可亲，虽不媚人，人自近之。故常自欢幸曰：“平生得结儿女子之缘，随处皆亲美丽，以有脚阳春、一路福星目我可也。”<br><br>　　一日，天气甚寒，香恐生客边衾薄，躬至生房，检生寝榻，见几上有花笺书散句而云“枕生寒，孤衾积冻。”香曰：“吾亦虑此，何不早对吾言之？”又曰：“会少欢应少，心多梦亦多。梦中相会时，休使遽分离。无情是鸡声，惊开梦里人。愁看灯影陪孤影，厌听鸡声催漏声。一种相思两处愁，两地相思一样愁。”香看毕，生自外来，觉有寒意，香解衣与生，生即服之。香询生曰：“适阅数句，何多情思语也？”生曰：“绊迹异方，思有千万，然亦奈之何！”香抚生曰：“客处宜善排遣，而行有嗟，坐有叹，吾为二哥不祥。”<br><br>　　生承香之慰解谆谆，又爱香之温情绻绻。乃令香闭门，引就床共坐。抚摩戏而试之。香不为动，自起开门曰：“不可坐此，不愧轩中备酌敌寒，可即往。”生至，妗先已坐定。酒间，妗指香曰：“能歌。”生出莲词，香歌之，余音缭缭，遏云绕梁。生赞赏不已。与香登望阙楼，闻雁声，生不乐。香曰：“受恩深处，不殊于家。主母待君，过逾常格，妾虽下贱，亦足随侍，何乃自苦如是也？”生曰：“汝亦知我心乎？游子思故乡，吾亦欲归耳，安能郁郁久居于此也。”作歌示云香曰：<br><br>　　腊里客中身，客身今也久。惆怅登楼豁病时，嘹呖一声来雁口。殷勤封信问所之，尺书能寄吾乡否？雁飞不顾怀人情，我亦无言空翘首。望断孤飞魂亦飞，孤身常为北风羁。几树晚声送萧飒，落叶声中寒侵衣。斜阳满地鸦知返，何事游子无还期。愁转加，半床客梦绕梅花。无际长更眠不稳，催听寒鸡报晓衙。睡起凭高望乡国，归途多少云山遮。<br><br>　　生睡方起，忽云香与真真各折梅花一枝而来，皆以梅奉生。香曰：<br><br>　　春在吾家了，殷勤赠一枝。<br>　　广平才调好，得韵便吟诗。<br><br>　　生独执云香一枝，曰：“倒转又好。”因对香注目而笑，若有所思。真真见生内着云香小衣，即疑生有私于香而故遗落己也，嗔曰：“色不如，诗不中，奉承不如，梅花亦不如也！”掷梅于地，怀憾而去。生忆碧莲之遇始于梅轩，云香之爱不殊素梅，睹物思人，无暇礼真真。香见其去，笑曰：“丑奴儿，又作此状。”生因作一词。名《丑儿令》：<br><br>　　佳人报道梅花发，暗度香尘。树缀琼英，放出梅稍雪里春。一枝欲寄江南信，传与多情。望尽长亭，恨无南归驿使人。<br><br>　　残腊将尽，父母以生未娶，久在外省，而碧莲亦时有小恙，故遣前价召生。莲闻之喜，而价私至求书。莲预以五彩绣线结成二歌，效织锦回文之意，又书一阕于小笺。价至，生得家报，如珍万金，又得莲词，未启函如见面也。与云香观之，香曰：“苏弱兰之巧、女相如之才也。”生曰：“汝赛得否？”香曰：“之如美玉。”生读之曰：<br><br>　　妾望君兮水隔水，君望妾兮山隔山。惟有梦中情更切，不辞山水接君颜。枕边梦去心亦去，醒后梦还心不还。而今万点相思泪，焉能弹点到君间？夜寂兮不哗，月明兮窗纱。有怀兮耿耿，所思兮天涯。人素兮谁寄，望目兮云赊。吁嗟兮忘寐，知心兮灯花。<br><br>　　又一《玉蝶环》词：<br>　　几时慵整乌蝉鬓，香消兰烬。临床修楮付亲亲，泪湿数行书信。----近日衷情休问，欲言先恨。君颜远在五云端，目与行云无尽。<br><br>　　香曰：“君所匹，有如此蕙。”复他顾曰：“宜乎视我如道旁苦李也。”生略哂之。香又曰：“当宽心。翁归，须赞行。第下妾缘悭，无由久视君子为恨。”生曰：“清风无老日，明月有圆时，暂时虽不忍，后会谅有期也。”香潸然泪下，呜咽不禁。生问其故，香曰：“心腹有苦事。”生曰：“何不言？”香曰：“吾志得谐，则不必言。不然，则汲汲过此生，无可言也。”生曰：“汝志度得可谐否？”曰：“易则至易，难则甚难。”生诘之，终不言。生亦不忍舍，小帖书一别词：<br><br>　　多时旅邸迟留，欲归难。今日未离行处，怕阳关。轻别去，何缘再睹红颜。一夜清清好梦，到伊间。（《上西楼》）<br><br>　　香得词，含泪藏袖中。至晚香亦以小帖书《桃源忆故人》词，欲以送生：<br><br>　　仰君德望山平重，味月嘲风，曾共巾栉。惭非鸳凤，情爱无限重。----缘悭又值卿心动，念念都成春梦。未到先怀心送，一曲俚歌奉。<br><br>　　香方书毕，而主父自外回，置之袖中出迎。至真真房，取帕抹额而二笺俱失于地。初不之觉，彼真真拾之。真真不识字意必有他说，因前憾，上是笺于主父。主父怀之，私谓生妗曰：“云香吾知其颇识字，不意其工于题咏。然据此二词，则是婢似有浪子野心，岂以吾甥之循循雅饰者，而亦欲晋情儿女子耶？”妗素爱生，且素怜香，解之曰：“吾察生举动颇端，常令香为彼行酒。男女各敬爱，故相牵恋如此。观其词，足徵其行之无矣。”舅曰：“明日赠之，俾两情允惬何如？且已为仕途中人，置作别室，无伤也。”妗大喜，俟舅出坐于密室，令小鬟秋翠呼云香与生来，谓生曰：“汝曾作词与香否？”谓香曰：“汝曾作词送行否？”<br><br>　　二人默然失色。妗曰：“我知无害，词落于真真。真真上于主翁处矣！”生大愧，无言而去。云香跪而告曰：“亳忽举动，主母素知。可一方便否？”妗备以语之，且嘱以弗言。香方释曰：“塞上翁之意。失马不足忧也。”至夜又书一笺授生。生曰：“汝慢藏，殃及池鱼，今又何词？王真真知否？”香曰：“君试观之。”<br><br>　　云笺一幅兮偶成功，丝罗有日兮附乔松。与君行兮缅挹春风，我心写兮，谢彼苍兮。<br><br>　　生沉思曰：“岂易得哉？”亦不以著意。香微笑不止。生曰：“何笑？”曰：“若果有此事，岂不至乐至乐也哉？但今夜明月，无颜见主翁，特至与君书策耳。”生曰：“由他。”又问以前日落泪之故。香又堕泪曰：“妾非君舅衙中粗婢也，原为苗氏之女，小名秀云。赖母训，通文墨列传，少负女秀才之誉。父以纳粟补官，任府事。过鹰岭。夜被盗逐散，吾于茂草中潜形。<br><br>　　次日，遇府主过，讳姓易名，乞哀求活。虽不以常婢待我，然不得不与真真辈为伍。思亲不得见，家无可归，身未有主，故遇君子不得不动心耳。若得侍君子、事莲娘，运帚操箕，磨墨捧砚，亦免失为下人妇也。”生怜而礼之，曰：“吾不知，慢卿多矣。然必欲我从，则是谋非吾所能及也。”会秀英与爱童至，香驰去。<br><br>　　次日，舅妗设宴饯生，命小童促云香出拜，衣裳楚楚，威仪棣棣，堂然大家状也。妗见之喜。生疑，问故。舅曰：“是女非凡婢，可以侍吾甥。汝善待之。客路花枝，少添春色，不必辞。”生喜过望，方悟知微翁“折桂获灵苗”之句，二书童取次“求新藕”之言，复名云香为秀录。生谓之曰：“古人有获人之女而为之嫁之者，吾为汝择配正名，汝欲之乎？”秀灵曰：“吾志已决，他非所愿矣。”<br><br>　　生偕童辈辞舅妗而行。二皋差人舟护送，各各加厚赠。生在舟中对秀灵谈遇碧莲始末，且曰：“莲娘新匹，秀灵远从，人间俊艳，一网收尽，吾当高筑铜雀以锁二乔。昔时素有此志，今果然矣。”至晚，秀灵另设寝具。生强曰：“汝惧真真见之耶？”秀灵曰：“此行幸有终身之托，明日侍帏房、拂衾塌，固不敢辞。但莲娘未遂于归，而下妾先承私爱，于心安乎？正嫡妾之分，当自今日始。”生正容谢之，曰：“好议论，吾不如。”<br><br>　　逾数日，舟次于清源市头，值年家，停舟往候。爱童闲行小巷，数妓倚门献笑；一妓自骑回，讯之，乃许文仙也。文仙亦认爱童，童即驰报生。生特至，问曰：“汝何至于此？天幸适逢其会。”文仙曰：“君别后，相念惟心，意欲谢烟花、洗脂粉以守君，鸨儿揣知此意，以他词绐我，与一闽人游，泛舟至此，复陷我，规利而去。前耿汝和过，因与君厚，曾嫁侮于我。若得借升合湘水以救涸鲋，此君夙昔之余爱也，敢不衔结以报。”因询碧莲之事，并生别后情及远行之故。生悉告之，且曰：“久念真情，今在难中，吾当援拔。”即谋于秀灵，以百金赎焉。生曰：“长条虽近他人手，鸾胶幸续断弦声。更相得贺可也。”<br><br>　　与之偕至舟中，谓之曰：“此系官舫，更非闽人之舟比。”文仙曰：“向谓得君捷，妾亦分荣，今荣及于妾矣。多谢，多谢！”至晚，文仙亦辞生，荐寝于苗。生曰：“反见外乎？”文仙曰：“侧室尚未谐欢，路花岂宜窃趣？俟君归后，当整旧好，惟命也。”生曰：“汝亦能之乎？好议论，吾不如。家人离，起于妇人睽，汝妇人不睽矣。吾当成汝之美。”生在舟中，伴此二人，歌童曲韵，溢耳陶情，乐极无涯，欢爱有待，可谓登仙舟，行世陶情真奇遇也。<br><br>　　后经风巢谷，生慕其前数大验，将欲问终身事，诚意登访，而知微翁已灭迹游五山矣。生返舟，值仲春末旬，草色浮青，野菜添绿，而夹莺花，无异去年春景。生对文仙曰：“汝记得春亭之词乎？《忆秦娥》一阕，吾二人之月老也。”文仙曰：“有往日然后有今日，诚不敢忘。”又生对秀灵曰：“《上西楼》一阕，吾二人之媒妁也。”秀灵曰：“莲娘何自而得之？”曰：“红雨亭一诗，又吾二人之冰人也。”文仙曰：“男女有词，婚姻赖之。如之何其废词也？”各各谑笑。忽爱童指前村曰：“此见龙湾，抵家不及百里矣。”生喜，吟曰：<br><br>　　忽指前村近，行行意自欣。<br>　　风尘他处客，花柳故乡春。<br>　　客思归诗思，新人共旧人。<br>　　倩言灵韵鹃，传信慰亲亲。<br><br>　　翌日，至家。武南翁选日为生毕姻。莲父欲以素梅为从。梅曰：“老父孑居，晨错当代温清。”言甚恳切，莲父不强。<br><br>　　佳期已至，生行亲迎礼。重以他乡返旆，获就新婚，桃夭逞媚，黄鸟喈鸣，正之子于归时也。乐水偕守朴翁毕集，咸谓：“新郎新妇，足称佳儿佳妇，遽此佳配，人间绝稀。非先人种德，文福双齐，何以至此。<br><br>　　暨晚，生谓莲曰：“相会周年，今偿此志，想前度刘郎今又来矣。今晚比觅莲亭上之夜更又何如？”莲曰：“又觉胜之。盖假山之会面矣,快心也，琴箫之会心矣而未真也，荷亭之会真矣而未亲也。至今合卺之会。”则莲笑而不竟其言。生曰：“何故？”莲曰：“自君了别后，胜一日而九断，心一夜而九飞，引领成劳，破粉成痕，立影对孤躯，含啼私自怜耳。别久而有今日，思久而有今宵，何谓不乐也。”莲又指自身曰：“此无足贵，但虽与君子幽会多时，而此身仍为处子，亦足以少盖前愆。使前日惟欲是从，则今宵之愧心愧容，无由释矣。”<br><br>　　生唤秀灵至前，述其言，抚其膺曰：“彼亦仍处子也。”莲重感而敬之。是晚。共赋一词，莲曰：“君有题柱才。”生曰：“卿比生香玉。”莲曰：“乐意相牵丝幕红，万愿今宵足。”生曰：“桂榜喜书名。”莲曰：“洞房谐花烛。”生曰：“并蒂比肓入绣帷，两两鸳鸯逐。”（《卜算子》）生于枕上视莲，若人中之仙也；生自视，若仙中人也。得意处，与寻常伉俪大不相侔。<br><br>　　生歌曰：<br>　　天上□娥降尘世，堆出万般娇俏。不弃寒微，德音来教。争夸天喜加临，更羡门阑光耀。休谈孟光，不数温峤。妙、妙、妙！愿得卿难老吾常少，谩唱低随，永赋白头欢笑。<br><br>　　莲曰：“向欲窃玉偷香，今幸同枕席，白头之愿遂矣。惜不令耿汝和知之。”少顷，秀灵至前，生笑谓曰：“惜不令王真真见之。”又指秀灵，戏谓莲曰：“不必以此介嫌，未见卿时，知微翁已为我先聘定矣，卿向见‘折桂获灵苗’之数是也。”莲曰：“文仙吾尚爱之，况于苗乎。”秀灵喜歌柏梁诗：<br><br>　　绿纱窗外莺声晓，小桃枝上春光好。<br>　　百年夫妇伸偕老，旧恨前思今日了。<br>　　兰香吐篆烟袅袅，红丝新结同心巧。<br>　　才郎万斛明珠宝，女貌千娇冠尘表。<br>　　昨宵好合情多少，洞房自有蓬莱岛。<br>　　交颈鸳鸯比翼鸟，乐事应浓愁应扫。<br>　　云情雨意方倾倒，绸缪恨却鸡声早。<br>　　妾惭体质尘埃眇，荷辱垂青愿相保。<br>　　檀木恩覃思结草，聊成新句歌喉小。<br><br>　　莲曰：“妙哉！始吾与素梅亦颇自许，今又得秀灵，乃知天之赋人无尽，君才之感召一至是也。”愈爱愈敬，呼为“妹妹”。自此家庭之际，其乐也融融矣。<br><br>　　生后承父母之命，迎莲父养之。为爱童娶素梅。文仙归后，生另处一室，小婢一人事之，待如家人，莲父、秀灵皆爱之，无间言，衣饰食用，皆与己同。<br><br>　　一泰随发科，同登进士。生任国博，历任至少参。居官清慎慈和，听至有去思。父母受封，即乞归养，捐俸资以周亲族乡邻之贫乏者。所居之前，辟一花园，广培草木，饶绿繁红，引水为池，环以石栏，临池构小堂，署曰“清白”。堂之后有文昌楼，又后有聚珍阁，遍积古今书史，时阅览其中。著所得，以立言不朽。池之东，面池一室，署曰“寄趣”。池之西，面池一室，署曰“逃尘”。俱备有玩器。春、夏、秋、冬择方隅为四亭，春曰“数花亭”，夏曰“来薰亭”，秋曰“晚翠亭”，冬曰“耐寒亭”。堂之前有池，为一轩，署曰“自得轩”。<br><br>　　轩之侧有观音堂，文仙朝夕焚香。轩之前有一室，四壁列名人古画，而置己行乐于中室。左右列两厢房，前种松、竹、梅，署曰“三友居”。侧穿一径，周绕于文昌楼之后。别置一室，养瑞鹤，列瑶琴，署曰“琴鹤所”。侧穿一径，以四时花木夹道为屏，直通于清白堂前。家政悉宰于一奉。<br><br>　　生日与父母兄弟游乐于斯，或与宾朋剧饮，或与亲戚宴集。或与莲娘游，则必命秀灵、文仙侍饮，以素梅、爱童行酒。熙然春盎，逍遥光景间，耽风月以寄诗词者将三十年。<br><br>　　莲娘、秀灵事舅姑以孝闻，待一家以顺闻。各出一子一女，二子为大儒，一女适名门，夫妇共享上寿。其家五世同居，人人传妇夫。　