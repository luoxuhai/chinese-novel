
　　稗史之行于天下者，不知几何矣？或作诙奇谴谲之词，或为艳丽氵㸒邪之说。其事未必尽真，其言未必尽雅。方展卷时，非不惊魂眩魄。然人心入于正难，入于邪易。虽其中亦有一二规戒之语，正如长卿作斌，劝百而讽一，流弊所极，每使少年英俊之才，非慕其豪放，即迷于艳情。人心风俗之坏，未必不由此。可胜叹哉！<p></p><p>　　至若因报应之书，非不足以劝人，无如侃侃之论。人所厌闻，不以为释、老之异教，即以为经生之常谈，读未数行，卷而弃之矣，又何益欤！</p><p>　　草亭老人家于玉山之阳，读书识道理。老不得志，著书自娱。凡目之所见，耳之所闻。心有感触，皆笔之于书，遂成卷帙，名其编曰《娱目醒心》。考必典核，语必醇正。其间可惊可愕、可敬可慕之事，千态万状，如蛟龙变化，不可测识，能使悲者流涕，喜者起舞，无一迂拘尘腐之辞，而无不处处引人于忠孝节义之路。既可娱目，既可醒心。而因果报应之理，隐寓于惊魂眩魄之内，俾阅者渐入于圣贤之域而不自知，于人心风俗不无有补焉。余故急为梓之以问世，世之君于幸匆以稗史而忽之也！</p><p>　　乾隆五十七年，岁在壬子，五月十有二日，自怡轩主人书</p>