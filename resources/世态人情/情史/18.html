
<p>&nbsp;○李将仕</p>
<div>&nbsp;</div>
<div>李生将仕者，吉州人。入粟得官，赴调临安，舍于清河坊旅馆。其相对小宅，有妇人常立帘下阅市。每闻其语音，见其双足，着意窥观，特未尝一觌面貌。妇好歌“柳丝只解风前舞，诮系惹那人不住。”之词，生击节赏咏，以为妙绝。会有持永嘉黄柑过门者，生呼而扑之，输万钱。愠形于色，曰：“坏了十千，而柑不得到口。”正嗟恨不释，青衣童从外捧小盒至云：“赵县君奉献。”启之，则黄柑也。生曰：“素不相识，何为如是，且县君何人也？”曰：“即街南所居。赵大夫妻，适在帘间，闻官人有不得柑之叹。偶藏数颗，故以见意，愧不能多矣。”因叩赵君所在。曰：“往建康谒亲旧，两月未还。”生不觉情动，返室发箧，取色彩两端，致答。辞不受，至于再，始勉留之。由是数以佳馔为馈，生辄倍酬土宜，且数饮此童，声迹益洽。密贿童欲一见。童曰：“是非得之专，当归白之。”既而返命，约于厅上相见。欣跃而前，继此造其居者四五。妇人姿态既佳，而持身甚正，了无一语及于鄙媟。生注恋不舍，旦暮向虽游娼家，亦止不往。一夕，童来告：“明日吾主母生朝，若致香币为寿，则于人情尤美。”生固非所惜，亟买缣帛酒果遣送，及旦往贺。童忽来邀致，前此未得也。承命即行，似有缱绻之兴。少顷登床，未安席。蓦闻门外马嘶，从者杂沓。一妾奔入曰：“官人归也。”妇失色惴惴，引生匿于内室。赵君已入房，诟骂曰：“我去几时，汝已辱门户如此！”挥鞭箠其妾，妾指示李生处。禽出，持之，而具牒将押赴厢。生泣告曰：“倘到公府，为一官累。荏苒虽久，幸不及乱。愿纳钱五百千自赎。”赵阳怒曰：“不可。”又增至千缗，妻在旁立劝曰：“此过自我，不敢饰辞。今此子就逮，必追我对鞫，我将不免，且重贻君羞，幸宽我。”诸仆皆受生饵，亦罗拜为言。卒捐二千缗，乃解缚，使手书谢拜，而押回邸取赂，然后呼逆旅主人付之。生得脱，自喜。独酌数杯，就睡。明望其店，空无人矣。所赍既罄，亟垂翅西归。</div>
<div>&nbsp;</div>
<div>相传某寺有僧募缘，得米面布帛之类甚多。恶少数辈欲之。使妖童伪为寡妇妆，傍晚入寺，托言求僧为亡夫作佛事。僧留之饮食，不拒。留连及夜，僧眩惑失智，掩扉对酌。群不逞托言妇亲，排户而入，将执以闻于有司。僧尽室求免，乃已。</div>
<div>&nbsp;</div>
<div>近吴郡阊门戴如云者，以星命起家千金，丧偶数月，忽有人持女命来推。戴极夸其后福，某年当得贵子。其人云：“吾甥孀也，安所得子乎？”戴云：“是必不以孀终者。”其人曰：“甥家颇裕，亲党哀其年少，谕使嫁，不从。吾今以君言告之，彼不信，或自来询，烦君下一苦口。”去数日，值大雨，果有肩舆冒雨而至。比下舆，一缟衣少妇，直入中堂，邀戴相见。出一金，求戴推算。其八字，即向人所语也。妇貌美丽，而举止谈论，又极庄雅。戴心动，宰牲延款，因劝其勿守。妇攒眉曰：“妾衣食无求，足了馀年。万一嫁浪子，破耗吾蓄，奈何？”戴曰：“娘子欲适何等人？”妇曰：“妾贾家子，且再醮，岂望适士大夫？但得良善人，通文不俗，且家道素康，不藉我活者足矣。”戴曰：“若然，易事，当为作媒。”因询其居止，云：“近许墅关十里某处，与舅相近。”少焉，雨止。妇称谢，升舆而去。戴拟间访之，而明日前人复至。一见称谢云：“甥女赖君从臾，意稍移矣。”戴因语次，从容自求续弦。其人曰：“君意果惬，敢不效力。”如是往返数次，遂成礼。迎妇入门，有婢亦美色。箱箧累累，其重逾常。戴大喜过望，然念 “不藉我活”之语，逾月未敢启齿一问，惟相爱重而已。前人者时时来，以甥舅故，入幕无禁。一日复来，语甥：“昔关上某庄田，汝家所弃。今田价俱增善矣，卖家欲转售，何不赎取？”戴闻而叩之。妇曰：“此田五百馀亩，吾夫以弟兄公产，故轻弃之。然可尽赎，计价千五百金。妾罄囊仅及三分之一，更鬻衣饰，方及半耳。如此便宜事，只索委之他手，可惜也。”其人咨嗟而去。是夜，妇复言之，且启箧出白镪数百金。戴阅之，知其非谬。乃遣人召其舅到，求为居间，悉出所积千金，如数为期往赎。至期，其人来言：“事未知今日成否？银具留甥女处，吾与若空身往彼，俟成契来取可也。”戴从之。至一处，云是舅居，已具酒饭。饭毕，亦有人往来议价。良久，都去，已而寂然。戴入内视之，空屋耳！急归家，则妇人已尽室行矣。家人云：“舅来言：价已议定，但彼家以非戴原产，必欲娘子自来也。”戴惘然无措，连访数日，不得其踪。方悟骗局，叹息弥日。二事俱贪色之害，并记之。</div>
<div>&nbsp;</div>
<div>○陶榖</div>
<div>&nbsp;</div>
<div>周世宗时，陶榖奉使江南。李榖以书抵韩熙载云：“五柳公骄甚。”榖至，果如其言。熙载曰：“陶奉使非端介者，其守可隳也。”乃密遣歌儿秦弱兰，诈为驿卒女。敝衣竹钗，拥帚洒扫。榖因与通。作《<a href="http://www.mingqingxiaoshuo.com/zajuxiqu/taoxueshizuixiefengguanghao/" target="_blank" class="infotextkey">风光好</a>》词赠之曰：</div>
<div>&nbsp;</div>
<div>“好因缘，恶因缘，抵得邮亭一夜眠，别神仙。　 琵琶拨尽相思调，知音少。待得鸾胶续断弦，是何年？”</div>
<div>&nbsp;</div>
<div>后数日，李主宴于清心堂。命玻璃巨钟满斟之，陶毅然不顾。乃命弱兰歌前词劝酒，陶大沮，即日北归。</div>
<div>&nbsp;</div>
<div>○何郯</div>
<div>&nbsp;</div>
<div>文彦博，庆历间知益州，多燕集，有飞语至京师。御史何郯圣从谒告归里，上遣因便伺察之。张俞少愚，潞公客也，迎见圣从于汉州。有营妓杨姓者，善舞，圣从喜之。少愚因取项帕题诗曰：</div>
<div>&nbsp;</div>
<div>“蜀国佳人号细腰，东台御史惜妖娆。从今唤作阳台柳，舞尽春风万万条。”</div>
<div>&nbsp;</div>
<div>后数日，圣从至成都，颇严重。一日，潞公大作乐以宴之。迎此妓杂府妓中，歌少愚之诗以酌，圣从每为之醉。及还朝，潞公之谤乃息。</div>
<div>&nbsp;</div>
<div>潞公飞语，自当暴白。然圣从此来，安知无含沙者，嘱之伺射。而竟以项帕一诗，涣然冰解。既息潞公之谤，又成圣从做一好人，此张俞作用之妙也。</div>
<div>&nbsp;</div>
<div>○王鈇</div>
<div>&nbsp;</div>
<div>绍兴中，王鈇帅番禺，有狼藉声。朝庭除司谏韩璜为广东提刑，令往廉按。宪治在韶阳，韩才建台，即行部按番禺。王忧甚，寝食几废。有妾故钱塘娼也，问主公何忧？王告之故。妾曰：“不足忧也。璜即韩九，字叔夏，旧游妾家，最好欢。须其来，强邀之饮，妾当有以败其守。”已而韩至，王郊迎，不见；入城乃见，岸上不交一谈。次日报谒，王宿治具于别馆。茶罢，邀游郡圃，不许；固请乃可。至别馆，水陆毕陈，妓乐大作。韩踧踖不安。王麾去妓乐，阴命诸娼淡妆，诈作姬侍，迎入后堂剧饮。酒半，妾于帘内歌韩昔日所赠之词。韩闻之心动，狂不自制，曰：“汝乃在此耶？”即欲见之。妾隔帘故邀其满引，至再，至三，终不肯出。韩心益急。妾乃曰：“司谏曩在妾家最善舞，今日能为妾舞一曲，即当出也。”韩醉甚，不知所以。即索舞衫，涂抹粉墨，踉跄而起，忽跌于地。王亟命索舆，诸娼扶掖而登。归船，昏然酣寝。五更酒醒，觉衣衫拘绊。索烛览镜，羞愧无以自容。即解舟还台，不敢复有所问。此声流播，旋遭弹劾，王迄善罢。</div>
<div>&nbsp;</div>
<div>一个美人计，韩熙载用之，文潞公用之，王鈇复用之，而堕其术中，鲜得脱者。子曰：“枨也欲，焉得刚？”陶榖诸人之谓矣！</div>
<div>&nbsp;</div>
<div>○柳耆卿</div>
<div>&nbsp;</div>
<div>周月仙，馀杭名妓也。柳耆卿，年甫二十五岁，来宰兹郡。造玩江楼于水浒。每召月仙至楼歌唱，调之，不从。柳缉知与隔渡黄员外昵，每夜乘舟往来。乃密令艄人半渡，劫而氵㸒之。月仙不得已，从焉，惆怅作诗一绝云：</div>
<div>&nbsp;</div>
<div>“自叹身为妓，遭氵㸒不敢言。羞归明月渡，懒上<a href="http://www.mingqingxiaoshuo.com/shitairenqing/zaihuachuan/" target="_blank" class="infotextkey">载花船</a>。”</div>
<div>&nbsp;</div>
<div>明日，耆卿召佐酒。酒半，柳歌前诗，月仙大惭。因顺耆卿，耆卿喜，作诗曰：</div>
<div>&nbsp;</div>
<div>“佳人不自奉耆卿，却驾孤舟犯夜行。残月晓风杨柳岸，肯教辜负此时情。”</div>
<div>&nbsp;</div>
<div>自此，日夕常侍耆卿，耆卿亦因此日损其名。</div>
<div>&nbsp;</div>
<div>耆卿风流才子，何物黄员外，得掩其上。月仙为失评矣！</div>
<div>&nbsp;</div>
<div>○贾伯坚</div>
<div>&nbsp;</div>
<div>山东名姝金莺儿，美姿色，善谈笑。搊筝合唱，鲜有其比。贾伯坚为山东佥宪，一见属意焉，与之甚昵。后除西台御史，不能忘情，作《醉高歌红绣鞋》曲以寄之，曰：</div>
<div>&nbsp;</div>
<div>“乐心儿比目连枝，肯意儿新昏燕尔。画船开，抛闪得人独自，遥望关心店儿。黄河水流不尽心中事，中条山隔不断相思。常记得<a href="http://www.mingqingxiaoshuo.com/shitairenqing/yeshenchen/" target="_blank" class="infotextkey">夜深沉</a>，人静悄自来时。来时节，三两句话儿。去时节，一篇诗，记在人心窝儿里直到死。”</div>
<div>&nbsp;</div>
<div>由是台端知之，被劾而去。至今山东以为美谈。见《<a href="http://www.mingqingxiaoshuo.com/bijixiaoshuo/qinglouji/" target="_blank" class="infotextkey">青楼集</a>》。</div>
<div>&nbsp;</div>
<div>○常伦</div>
<div>&nbsp;</div>
<div>沁水常伦，字明卿，中<a href="http://www.mingqingxiaoshuo.com/renwu/yangshen/" target="_blank" class="infotextkey">杨慎</a>榜进士。为评事时，过娼家宿，至日高方徐起。或参会不及，长吏诃之，傲然曰：“故贱时过从胡姬饮，不欲居薄耳。”竟用考调判陈州。</div>
<div>&nbsp;</div>
<div>○陶懋学</div>
<div>&nbsp;</div>
<div>宝应陶成，字懋学，号云湖，狂而任侠。中式后，以挟妓事露。御史惜其才，欲全之。览其赠妓诗，谬曰：“此殆非成作。”成曰：“天下歌诗，无出成右者，此诗非成，谁能作乎？”御史怒，遂除名。晚年，有妓甚美，而不肯与交。成自织锦裙，煅金环以见，极其精巧，有类鬼工。妓大喜，与之稠密。遂携其妓以遁。坐谪戍边，李西涯诸公留之京师。</div>
<div>&nbsp;</div>
<div>○邵御史</div>
<div>&nbsp;</div>
<div>苏州皋桥，有何氏兄弟二人，世以贩漆为业。一日，大郎与二郎闲坐店中，见一长大汉子，其须自两眶下虬然而起，面悉被长毛，不见其鼻。二郎大笑，谓此人何从下食。大郎便趋出，长揖而进。其人曰：“与君风马，何缘见接？”大郎曰：“见丈人状貌非常，特欲一致殷勤，无他意也。”进以鸡黍酒脯。其人袖中取出金钩子一双，左右分挂其须，从容饮啖，无异常人。既毕，谢主人曰：“某萍梗江湖，遨游上国，落落无见知者。荷君兄弟，置酒为乐，又执礼最恭。自惭无有异日，未知图报何地耳？”自是别去，数年杳无声迹。</div>
<div>&nbsp;</div>
<div>后大郎二郎各挟资往岭南贩漆，既至海上，恶风飘泊，夜为海贼劫至一寨中，兄弟相持而泣，自分必死。既见寨主，便问：“汝兄弟何以至此？”下阶亲释其缚，盖即昔年满面长毛人也。何答以：“贩漆”曰：“漆不须买，荒寨所馀。”开筵设具，强留之半月。厚赠金缯，复遗之漆四十桶，满载还家。入门，与母妻相庆，兄弟各分二十桶。适新郭人来买漆，舁之一桶去；明日五更复来。大郎疑其中有物，覆之，每桶底置二元宝在。因秘而不言，尽出其囊中装，以他客悉居二郎之漆，而罟其金。二郎不知也。后稍稍觉露，二郎不胜忿争，求索无厌，大郎便以毒药鸩杀之。二郎之妇讼于官，论大郎抵死。狱已质成，无异词矣。后大郎亦使其妇出诉于御史台。时邵天民按江南，见大郎妇妍冶上色，非人间有也。径呼至案前，以眉语挑之。夜与指挥张建节谋，张取食箩，凿通其底，坐妇。托言领给于中，舁而进，伴御史宿三夜。后便更男子衣，夜混执灯者入，无忌惮矣！御史卒释其夫之罪而出之。里人皇甫司勋汸，撰《氵㸒史谣》云：</div>
<div>&nbsp;</div>
<div>“暂收宝髻与罗裙，结束吴儿两不分。夜夜台中陪御史，朝朝门外候将军。”</div>
<div>&nbsp;</div>
<div>指此事也。邵由此声名大损。</div>
<div>&nbsp;</div>
<div>○章子厚</div>
<div>&nbsp;</div>
<div>章子厚惇，初来京师赴省试。年少，美丰姿。当日晚，独步御街。见雕舆数乘，从卫甚都。最后一舆，有一妇人，美而艳。揭帘以目挑章。章因信步随之，不觉至夕。妇人以手招与同舆载一甲第，甚雄壮。妇人者，蔽章杂众人以入一院。甚深邃，若无人居者。少选，前妇人始至，备酒馔甚珍。章因问其所，妇人笑而不答。自是妇人引侪辈，迭相往来甚众，俱亦姝丽。询之，皆不顾而言他。每去，则以巨锁扃之。如此累日夕，章为之体敝，意甚<a href="https://www.mingqingxiaoshuo.com/xueshuzashu/fanghuang/" target="_blank" class="infotextkey">彷徨</a>。一姬年差长，忽发问曰：“此岂郎所游之地，何为至此耶？我主翁行迹，多不循道理，宠婢多而无嗣息。每钩致年少之徒，与群婢合，久则毙之，此地数人矣。”章惶骇曰：“果尔，为之奈何？”姬曰：“观子之容，盖非碌碌者，似必能脱。主人翌日入朝甚早，今夕解我之衣以衣子，我且不复锁门。俟至五鼓，吾来呼子，亟随我登厅事。我当以厮使之服被子，随前驺以出，可以无患矣！尔后慎勿以语人，亦勿复游此街。不然，吾与若皆祸不旋踵。”诘旦，果来叩户。章用其术，遂免于难。及既贵，始以语族中所厚善者云。后得其主翁之姓名，但不欲晓于人也。少年不可不知诫也。</div>
<div>&nbsp;</div>
<div>○蔡太师园</div>
<div>&nbsp;</div>
<div>京师士人出游。迫暮，过人家缺墙，似可越。被酒，试逾以入，则一大园。花木繁茂，径路交互，不觉深入。天渐暝，望红纱笼灯远来。惊惶寻归路，迷不能识。亟入道左小亭，毡下有一穴。试窥之，先有壮士伏其中，见人惊奔而去。士人就隐焉。已而灯渐近，乃妇人十馀，靓妆丽服。俄趋亭上，竞举毡，见生。惊曰：“不是。”又一妇熟视曰：“也得，也得。”执其手以行，生不敢问。引入洞房曲室，群饮交戏，五鼓乃散。士人倦惫不能行，妇贮以巨箧，舁而遣之墙外。天将晓，惧为人所见，强起扶持而归。他日迹其所遇，乃蔡太师花园也。</div>
<div>&nbsp;</div>
<div>○张灏</div>
<div>&nbsp;</div>
<div>仁和张灏，与姻家妇八娘私。乘其夫出，约以夕至。邻人江十八知之，诈为张状，先往求合，妇严拒。江素无赖，持佩刀以行，即举刀斫之，携头掷怨家李缝工后垣。灏随入八娘家，见尸横流血，惊走，为巡者所获，送官。邑令刘洪谟，鞫知奸情，又衣有血迹。灏不胜拷掠，诬服。第无首，狱尚未决。是早，李缝工起，见女首，亟累土埋之。为邻叟所窥，鸣之钱塘令，令严讯缝工，竟不知首从何来，姑系之狱。刘公每以灏事不决，怏怏于中。万历己亥夏，祷之城隍。神语曰：“俟旦日，君有所往，狱自明矣。”及旦，刘偶以他事至江口，见群鸦舞江沙，旋绕不去。刘数之，得十八，默念：“杀人者，得非江十八耶？”数日后，阅门夫册，有江十八名。竟械之至，一讯而伏。讯女首所在，云抛掷缝工家。遂移文钱塘，灏与缝工俱免。</div>
<div>&nbsp;</div>
<div>强暴杀人，几令无辜者受毙。神固默启之，刘悟亦巧矣！虽然，灏不私姻家之妇，虽杀人如山，能拉入囹圄否。</div>
<div>&nbsp;</div>
<div>○张荩</div>
<div>&nbsp;</div>
<div>富室子张荩，日事游冶。偶见邻街楼上有少女姝丽，凝眸流盼，不能定情。遂时往来其下，故留连以挑之。女亦心动。一夕月明，女方倚窗远眺，生用汗巾结同心方胜投之，女报以红绣鞋。两情甚浓，奈上下悬绝，无由聚晤。生遍访熟于女家者，得卖花粉陆妪。诉以衷情，并致重赂，妪许为传达。遂怀鞋至女室，微露其意。女面发赤，初讳无有。妪备道生怀想真切，且出鞋示之。女弗能隐，因就妪求计。妪令将布联接，长可至地。俟生至，咳嗽为号，开窗垂布，令缘之而登，因订期今夕。女许诺，妪即诣生复命，会他出。妪归至门，其子方操刃欲屠豕，呼母共缚之。宛转间，袖中鞋不觉堕地。子诘其故，妪弗能隐。子曰：“审尔，慎不可为。倘事泄，其祸非小。”妪曰：“业已期今夜矣。”子发怒曰：“不听我言，当执此闻官，免累及我。”因取鞋藏之，妪无如之何。适张令人问讯，妪因失鞋，无所藉手。漫以缓言复之，令其徐图。张闻言，意亦懈。屠遂乘夜潜往，果见楼窗半启，女倚栏凝睇，若有所俟。屠微嗽，女即用布垂下，援之登楼，暗中以为张也，携手入寝。屠出鞋授之，缕述情款，女益无疑。将晓，复垂而下。绸缪无间，将及半年。父母颇觉，切责其女，欲加箠楚，女惧。是夜，屠至，为道：“父母严谴，今后姑勿来。俟亲意稍回，更图再聚。”屠口唯唯，而心发恶。俟女睡浓，潜下楼，取厨刀，殪其父母。俟晓遁去，女不知也。日高，而户尚扃。邻人大呼，不应。女惊下楼，谛视，则父母身首已离矣。惶骇启门，邻人共执女赴官。一加拷讯，女即吐露。亟逮张至，称并未知情。女怒骂，细陈其详。官严加拷掠，不胜楚毒，遂自诬服。与女皆论斩。下狱，张谓狱卒曰：“吾实不杀人，亦未尝与女私通。而一旦罹大辟，命也。第女言缕缕，真若有因者。今愿以十金赠君，幸引我至女所，细质其详，死亦瞑目。”卒利有贿，许之。女一见生，痛恨大恸，曰：“我一时迷惑，失身于汝，有何相负。而杀我父母，致害妾命。”张曰：“始事虽有因，而妪谓事不谐，我遂绝望，何尝一登汝楼？”女曰：“妪定策用布为梯，汝是夜即至，仍用鞋示信。嗣后，每夕必来，奈何抵讳？”张曰：“此必奸人得鞋，携来诳汝。我若果至，则往来半载，声音形体，岂不识熟。尔试审试，曾相类否？”女闻言踌躇，注目良久，似有所疑。生复固问之。女曰：“声口颇不似，形躯亦肥瘦弗等。向来暗中，无由详察，止记腰间有疮痕，肿起如钱大，可验视有无，则真伪辨矣。”张遂解衣，众持烛共视，无有，知必他人赃害，咸为称冤。明旦，张具以鸣官，且言曾以鞋授妪状。逮妪刑鞫，具道子语。拘子至，裸而验之，疮痕俨然。乃置屠于理，而张得释。出《泾林续纪》。</div>
<div>&nbsp;</div>
<div>○杨戬客</div>
<div>&nbsp;</div>
<div>杨戬贵盛时，尝往郑州上冢，挈家而西。其姬妾留京师者，犹数十辈。中门大门，悉加扃锁。但壁隙装轮盘，传送货物，监护甚严。有馆客在外舍，一妾慕其丰标，置梯逾屋，取客以入，极其欢昵。将晓，送之去。次夕，复施前计。同辈寖闻之，遂展转延纳，逮七八昼夜。赂院奴，使勿言。客不胜困惫。忽报戬且至，亟升屋，两股无力，不能复下。戬还宅，望见，讶其为祟所凭。遣扶以下，招道士敕治。因妄云：“为鬼迷惑，了不自觉。”经旬良愈。戬固深知其奸，始置酒叙庆，极口慰抚。客谓事幸弗泄矣。</div>
<div>&nbsp;</div>
<div>一日，召与共食，竟令憩密室。则有数壮士挽执缚于卧榻上，持刃剖其阴，剔出双肾，痛极晕绝。戬命以良药治之。后十馀日，仅能起坐。唤汤沃面，但见堕须在盆。无数日，益以多。已而俨成一宦者。自是主人待之益厚。常延入阁，与内宴，借以为玩具也。客素与方务德相善，每休沐，辄出访寻。是时半岁无声迹，皆传已死。偶出游<a href="http://www.mingqingxiaoshuo.com/zajuxiqu/luolilangdanaoxiangguosi/" target="_blank" class="infotextkey">相国寺</a>，遇之于大慈悲阁下。视其形模，疑为鬼。客呼曰：“务德何恝然无故人意？”乃前揖之。客拱手流涕，细道本末。深咎悔，云：“何颜复与士友接，特贪恋馀生，未忍死耳。”</div>
<div>&nbsp;</div>
<div>○三衢子弟</div>
<div>&nbsp;</div>
<div>三衢一子弟，通其里煅公之女，为公所擒，不忍杀，以铁钳缺其左耳，纵之去。诸里燮作赋谑之，内一联云：“君子将有为也，载寝之床，匠人斫而小之。”言提其耳。</div>
<div>&nbsp;</div>
<div>吴中女子初嫁，必有伴娘，主教导新妇及插戴事。一伴娘年少，微有姿，新郎调之，约是晚不遂意，为阴相就。不期新妇意不甚拒，竟恣所欲。伴娘闻而心动，屡嗽不已，乃勉就之而具已不振，咂咂犹不起。伴娘不胜其欲，一啮而断，新郎竟死。此万历年中事，见于《谳牍》。</div>
<div>&nbsp;</div>
<div>○赫应祥</div>
<div>&nbsp;</div>
<div>监生赫应祥，江右人。落拓不羁，以风流自命。歌馆花台，无不遍历。偶寻春郊外，行倦，求水不得。忽闻磬声出林间，趋而投之，女真庵也。生登阶扬声，女童出延客坐。少顷一尼至，向生稽首，天然艳冶。坐定，询生居止？姓字，何以至此？生详告之，且求浆止渴。尼命烹茶，谈论颇洽。女童报茗熟矣。挥客入内，曲栏幽槛，纸帐梅花。壁供观音大士像，几置贝叶经。生翻视之，金书小楷，体类似雪。卷后志年月，下书“空照写”。尼手笔也，横丝桐于古纹石上。窗前植修竹数竿，生履其境。别一洞天。非复在尘寰中矣，尼，龙涎于鼎。酌茗奉生，而和琴以进，生鼓《关雎》以动之。尼深叹其妙，亦自操《离鸾》之调，音韵凄切。生倾听，不觉前席。时天色渐暝，生故淹留不去。尼曰：“郎君行馆何方？此时当回。”生曰：“某寓在成贤街，去此二十里，都门已阖，欲暂借蒲团，趺坐听讲。不知桃源中人，能相容否？”尼微笑曰：“何家阮郎，敢冒入此？第念归路既遥，聊宿一宵，亦无不可。”生敬致谢。女童秉烛坐，酒馔随列。两人对酌，杂以谐诙。尼亦情动，遂携手归寝。晨起方栉沐，已报邻尼静真来访。生隐于屏后窥之，容亦姝丽。静真笑问照曰：“闻卿昨得情郎，温雅有文，愿得一见。”照笑不答。静真起索之，方转屏而生裾露，遂出相见。真见生举止风流，流盼久之。临别，指其室，谓生曰：“彼此咫尺，能枉顾否？”生往报谢，真留生饮，并招照。照坐未久，托事先归。生拭挑之，遂与私焉。由是往来两院，欢浃无间。两尼惟恐失生意，奉之者无不至。淹留洽旬，乐而忘返。生忽染一疾，竟至不起。潜瘗庵后，人无知者。家人因生久不归，意为人谋害。出榜寻觅，杳无影响。后缘修造，见木匠腰系旧紫丝绦，生故物也。仆识之，告于主母。询匠何由得此。云得于某庵天花板上。执绦闻官，捕尼至，一讯而服。然以生实病故，非尼所害，但杖而遣之还俗云。出《泾林杂记》。</div>
<div>&nbsp;</div>
<div>又，有一人误入尼院，尼争私之。逾数日，其人思归。尼佯治酒饯别，醉之而髡其首，以为无复归里。其人乘夜遁去，诉实于妻，妻恐贻子妇笑，戒使无出房阈，以俟长发。妇闻姑室中，窃窃人语。窥之，则僧也。阴以语夫，夫潜入，夜扪枕上，得光头，斫之。母惊起，谕之故，气已绝矣。事闻于官，官谓杀虽出不知，而子不应执母之奸，竟坐辟。少年入尼院者，可以为戒。</div>
<div>&nbsp;</div>
<div>○林澄</div>
<div>&nbsp;</div>
<div>林澄，字太清，侯官人。年十七，与同里戴贵共学，馆于戴之西轩。一日，购得佳书，期贵分录。澄匝旬，犹未卒业，而贵五日，已缮写成帖，且点画媚人。澄心异之，征其故。贵曰：“余女弟伯璘，素娴翰墨，为我分其任。故速成耳。”时生未议聘，而女亦未字人。因阴有所属，第不敢白之父母耳。一日，适贵他往，女刺绣帘中，窥生容颜韶秀，相视目成者久之。生归西轩，情不自禁。乃题一诗于团扇之上云：</div>
<div>&nbsp;</div>
<div>“目似秋波鬓似云，绣帘深处见红裙。东风袅袅吹香气，梦里犹闻百和熏。”</div>
<div>&nbsp;</div>
<div>女有侍儿名寿娘者，颇亦解事。值他故之西轩，见生所题扇，因携示女。女见诗，知生之属意有在也。乃密赋古风一章，命寿娘寄生，云：</div>
<div>&nbsp;</div>
<div>“妾本葑菲姿，青春谁为主。欲结箕帚缘，严亲犹未许。</div>
<div>&nbsp;</div>
<div>怜君正年少，胸中富经史。相逢荷目成，愁绪千万缕。</div>
<div>&nbsp;</div>
<div>咫尺隔重帘，脉脉不得语。愿君盟勿渝，早谐鸾凤侣。</div>
<div>&nbsp;</div>
<div>莫学楚襄王，梦中合云雨。”</div>
<div>&nbsp;</div>
<div>自后，书札往还，无间晨夕。上元之夜，女至西轩，赴生期约，鸡鸣而别，且订偕老之期。生因赋诗云：</div>
<div>&nbsp;</div>
<div>“四邻歌吹玉缸红，始信蓝桥有路通。无赖汝南鸡唱晓，惊回魂梦各西东。”</div>
<div>&nbsp;</div>
<div>女亦有诗云：</div>
<div>&nbsp;</div>
<div>“风透纱窗月影寒，鬓云撩乱晚妆残。胸前罗带无颜色，尽是相思泪染斑。”</div>
<div>&nbsp;</div>
<div>踪迹由是益密，家人莫之觉也。中秋之夕，生复会女于绣房。枕席绸缪，极其款曲。漏下四鼓，甫毕馀欢。而贵之家奴贵郎，阴知其事。因持斧突入，意有所挟。而生急奔出，不谓触斧遽殒。女见生气绝，乃取罗帕自经，双手抱生尸而死。两家父母闻之，无不嗟悼。简其箧，得诗数十首，皆情至之语，不忍读，竟焚之。女兄贵素与生深交，议为合葬。因殡于东郊清贵里，题曰：“双鸳冢”云。时有文士吴子明为之铭曰：“璧碎珠沉，兰摧玉折!生愿同衾，死期共穴。冢号鸳鸯，魂为蝴蝶。华山畿，英台墓，连理枝，合欢树。古有之，今再遇。”时正德三年事也。</div>
<div>&nbsp;</div>
<div>○沈询</div>
<div>&nbsp;</div>
<div>沈询有嬖妾。其妻害之，私以配内竖归秦，询不能禁。既而妾犹侍内，归秦耻之。乃挟刃伺隙，杀询及其夫人于昭义使衙。是夕，询宴府中宾友，乃著词曰：</div>
<div>&nbsp;</div>
<div>“莫打南来雁，从他向北飞。打时双打取，莫遣两分离。”</div>
<div>&nbsp;</div>
<div>及归，而夫妻并命焉。时咸通四年也。出《北梦琐言》。</div>
<div>&nbsp;</div>
<div>虽诗谶，然自是情至之语。归秦狠人，妒妻固已知之，择而配焉。谓非是不足以制其妇耳！孰知害夫，并以自害乎！噫！妒妇可戒已。</div>
<div>&nbsp;</div>
<div>○吴文宗</div>
<div>&nbsp;</div>
<div>王蜀吴文宗，以功勋继领名郡。少年富贵，姬仆乐妓十馀辈，皆精选也。其妻妒，每怏怏不惬其志。忽一日，鼓动趋朝，已行数坊，忽报云放朝，遂密戒从者，潜入遍幸之，至十数辈，遂据腹而卒。出《王氏见闻》。</div>
<div>&nbsp;</div>
<div>○崔应</div>
<div>&nbsp;</div>
<div>唐博陵崔应，任扶沟令，后加殿中。时有人自邯郸将美人白金闺来献于应，应纳而嬖之。崔君始惑于声色，为政之心怠矣。后二年，加侍御史，知杨子院，与妻卢氏及金闺偕行。寻除浙西院。应自至职，金闺宠爱日甚。中门之外，置别馆焉。华丽逾于正寝。视事之罢，经日不履内。前后历任宝货，悉置金闺之所。无何，复有人献吴姝，艳于金闺。应纳之，宠嬖愈甚。每歌舞得意，夺金闺宝货而赐新姝。因是金闺忿逆，与亲弟陈行宗置毒药于酒中，夜以献应，应饮之，俄顷而卒。潜迁应于大厅。诘旦，家人乃觉，莫知事实。卢氏慈善，不能穷究。金闺乃持宝货尽室而去。出《阴德传》。</div>
<div>&nbsp;</div>
<div>○僧了然</div>
<div>&nbsp;</div>
<div>灵隐寺僧了然，恋妓李秀奴。往来日久，衣钵荡尽。秀奴绝之，僧迷恋不已。一夕，了然乘醉而往，秀奴不纳。了然怒击之，随手而毙。事至郡。时坡公至郡，送狱院推勘，见僧臂上有刺字云：“但愿生同极乐国，免教今世苦相思。”坡公见招结，举笔判《踏莎行》词云：</div>
<div>&nbsp;</div>
<div>“这个秃奴，修行忒煞，云山顶上持戒"一从迷恋玉楼人，鹑衣百结浑无奈。 毒手伤人，花容粉碎，空空色色今何在？臂间刺道苦相思，这回还了相思债。”</div>
<div>&nbsp;</div>
<div>判讫，押赴市曹。</div>
<div>&nbsp;</div>
<div>○北山道者</div>
<div>&nbsp;</div>
<div>唐张守珪之镇范阳，檀州密云令有女年十七，姿色绝人。女病逾年，医不愈。密云北山中有道者，衣黄衣，在山数百年，称有道术。令自至山请之。道人既至，与之方，女病立已。令喜，厚是其货财"居月馀，女夜卧，有人与之寝而私焉。其人每至，女则昏魇，及明人去，女复如常。如是数夕，女惧告母。母以告令。乃移床近己，夜而伺之，觉床动，掩入擒一人，遽命灯至，乃北山道者。令缚而讯之。道者泣曰：“吾命当终，被惑乃尔。吾居北山六百馀载，未尝到人间，吾今垂千岁矣。昨蒙召殷勤，所以到县。及见公女，意大悦之，自抑不可，于是往来。吾有道术，常昼夜能隐其形，所以家人不见。今遇此厄!夫复何言？”令竟杀之。出《王氏纪闻》。</div>
<div>&nbsp;</div>
<div>○并华</div>
<div>&nbsp;</div>
<div>唐并华者，襄阳鼓刀之徒也。尝因游春，醉卧汉水滨。有一老叟奇其貌，叱起，赠以一斧。嘱曰：“但持此造作，必巧妙通神。他日慎勿以女子为累。”华拜受之。自此斧削成物，飞行如意，至于上栋下宇，危楼高阁，固不烦馀刃。后游安陆，止富人王枚家。枚知华机巧，乃请华临水造一独柱亭。工毕，尽出家人以观之。枚有一女，已丧夫，容色姝丽，华既见深慕之。其夜，乃逾墙入女室。女甚惊。华谓曰：“不从我，必杀汝。”女荏苒同心焉。后每夜窃入。他日，枚潜知之，厚遗遣华。华察其意，谓枚曰：“我寄君家，受惠多矣，而复厚赂我。异日无以为答，当作一物以奉君。”枚曰：“何物也？”华曰：“我能作木鹤令飞，或有急，但乘其鹤，即千里之外也。”枚既尝闻，因许之。华即出斧斤，造成飞鹤一双，唯未成其目。枚怪问之，华曰：“必须君斋戒，始成之。不然，必不飞耳。”枚遂斋戒。其夜，华盗女乘鹤而归襄阳。至曙，枚失女，求之不获。因潜行入襄阳，以事告州牧。州牧密令搜求，果擒华，州牧怒。杖杀之，所乘鹤亦不能飞，出《潇湘录》。</div>
<div>&nbsp;</div>
<div>○邱德章</div>
<div>&nbsp;</div>
<div>单志远，何州人。居通会关之南，世守农业，家稍优赡。志远惇古恬漠，独好长生之术。每道流至，无问善否，一切延纳。虏亮正隆中，有邱德章者，自云春秋过七十，本江南人。而容仪伉爽，才如三四十许岁。善谈玄理，行吐纳之法。单得之，大喜过望。遂以师礼敬事之，有言必信。一夕，从容语曰：“人孰无道心？大抵为嗜欲所败，今将求延生久视之理，苟不先绝此段。鲜克终者。”单焚香再拜，力请其要。连宵靳固，乃授以箧中丹药，使斋沐澄虑，择吉日服之。仅月余，单精采摧惫，阴囊蓄缩，全若阉官。欲想未断，已无所能为。然私念以为适我愿也，从信愈确。邱又戒使静处一室，无与外间相闻。终日危坐，非便溺不窥户。邱出入自如，浸浸用房中战胜之技，悦其妻妾。邻里悉知之，单殊弗悟。既而挑妻妾奔遁，邻人以告单。单久不历家舍，犹未信然。告者至三，于是始行追蹑，得于别村。执诣郡，杖杀之，妻妾亦受刑。单弃之而为山林之游，莫知所届。</div>
<div>&nbsp;</div>
<div>○楚儿</div>
<div>&nbsp;</div>
<div>楚儿，字润娘，素有三曲之尤，而辨慧，往往有诗句可称。近以退暮，为万年捕贼官郭煅所纳，置于他所。润娘在倡中，狂逸特甚，及被拘系，未能悛心。煅主繁务，又本居有正室，至润娘馆甚稀。每有旧识过其所居，多于窗牖间相呼，或使人询讯，或以巾笺送遗。煅乃亲仁诸裔孙也，为人凶忍且毒，每知必极笞辱。润娘虽甚痛愤，殊不少革。</div>
<div>&nbsp;</div>
<div>尝一日自曲江与煅行，前后相去十数步，同版使郑光业昌国，时为补衮道，与之遇，楚儿遂出帘招之。光业亦使人传语，煅知之。因曳至中衢，击以马箠。其声甚冤楚。观者如堵，光业遥视之，甚惊悔，且虑其不任矣。</div>
<div>&nbsp;</div>
<div>光业明日特取路过其居侦之，则楚儿已在临街窗下弄琵琶矣。驻马使人传语已，持彩笺送光业，诗曰：</div>
<div>&nbsp;</div>
<div>“应是前生有宿冤，不期今世恶姻缘。蛾眉欲碎臣灵掌，鸡肋难胜子路拳。</div>
<div>&nbsp;</div>
<div>只拟吓人传铁券，未应教我蹈金莲。曲江昨日君相遇，当下遭他数十鞭。”</div>
<div>&nbsp;</div>
<div>光业马上取笔答之曰：</div>
<div>&nbsp;</div>
<div>“大开眼界莫称冤，毕世甘他也是缘。无计不烦乾偃蹇，有门须是疾连拳。</div>
<div>&nbsp;</div>
<div>据论当道加严箠，便合披缁念法莲。如此兴情殊不减，始知昨日是蒲鞭。”</div>
<div>&nbsp;</div>
<div>光业性疏纵，但无畏惮，不拘小节，是以敢驻马报复，仍便送之，闻者皆缩颈。煅累主两赤邑捕贼，故不逞之徒多所效命，人皆惮焉。</div>
<div>&nbsp;</div>
<div>○鱼玄机</div>
<div>&nbsp;</div>
<div>唐西京咸宜观女道士鱼玄机，字幼微，长安里家女也。色既倾国，思更入神。喜读书属文，尤致意于一吟一咏。破瓜之岁，志慕清虚。咸通初，遂从冠帔于咸宜。然蕙兰弱质，不能自持，复为豪侠所调。于是风流之士，争修饰以求狎。其诗有：“绮陌春望远，瑶徽秋兴多。”又：“殷勤不得语，红泪一双流。”又：“焚香登玉坛，端简礼金阙。”又：“云情自郁争同梦，仙貌长芳又胜花。”此数联为绝。一女僮曰绿翘，亦明慧有色。忽一日，机为邻院所邀，迨暮归院，绿翘迎门曰：“适某客来，知炼师不在，不舍辔而去。”客乃机素相昵者，意翘与之私，裸而笞百数。既委顿，请杯水酹地，曰：“炼师欲求三清长生之道，而未能忘解珮临枕之欢。反以沈猜，厚诬贞正。翘今必毙于毒手矣！无天，则无处诉。若有，誓不蠢然于冥冥之中，纵尔氵㸒俟。”言讫而绝。机恐，乃坎后庭，瘗之。自谓人无知者。客溲于后庭，见青蝇数十，集于瘗上，驱去复来。详视之，如有血痕，且腥。客出，窃语其仆。仆兄为府衙卒，尝求金于机，机不顾，卒深衔之。因呼数卒，携锸具突入机院，发之，绿翘貌如生。遂擒玄机，送京兆府。吏诘之，词伏，而朝士多为言者。府乃表列以上。至秋，竟戮之。在狱中，亦有诗曰：“易求无价宝，难得有心郎。”“明月照幽隙，清风开短襟。”他不具录。出《三水小牍》。</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“啬财之人，其情必薄。然三斛明珠，十里锦帐，费侈矣。要皆有为为之。成我豪举，与供人骗局，相去不啻万万也。天下莫重于情，莫轻于财。而权衡必审，犹有若此，况于愤事败名，履危犯祸，得失远不相偿。可不慎与！夫情之所钟，性命有时乎可捐，而情之所裁，长物有时乎不可暴。彼未参乎情理之中者，奈之何易言情也。”</div>
<div>&nbsp;</div>