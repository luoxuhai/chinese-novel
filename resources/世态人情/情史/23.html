
<p>&nbsp;○凤</p>
<div>&nbsp;</div>
<div>南方有比翼凤，飞止饮啄，不相分离。雄曰野君，雌曰观讳，总名曰长离，言长想离著也。此鸟能通宿命，死而复生，必在一处。纣时集于长桐之上，人皆以为双头鸟，不祥。及文、武兴，始悟曰：此并配之瑞也。出《琅环记》。</div>
<div>又，西方卫罗国王有女，字曰配英，与凤共处。于是，灵凤常以羽翼扇女面。后十年中，女忽有胎。王意怪之，因斩凤头，埋于长林邱中。后生女，名曰皇妃。王女思灵凤之游好，驾而临之长林邱中，歌曰：“杳杳灵凤，绵绵长归。悠悠我思，永与愿违。万劫无期，何时来飞？”是凤忽然而生，抱女俱飞，径入云中。出《洞玄本行经》。</div>
<div>&nbsp;</div>
<div>○鸾</div>
<div>&nbsp;</div>
<div>罽宾国王买得一鸾，欲其鸣，不可致。饰金繁，飨珍羞，对之愈戚，三年不鸣。夫人曰：“尝闻鸾见其类则鸣，何不悬镜照之。”王从之。鸾睹影悲鸣，冲霄一奋而绝。见《异苑》。</div>
<div>&nbsp;</div>
<div>○鹤</div>
<div>&nbsp;</div>
<div>湘东王修竹林堂，新杨太守郑裒送雄鹤于堂。其雌者尚在裒宅。霜天夜月，无日不鸣。商旅江津，闻者堕泪。时有野鹤飞赴堂中，驱之不去，即裒之雌也。交颈、颉颃、抚翼，闻奏钟磬，翩然共舞，婉转低昂，妙契弦节。</div>
<div>晁采畜一白鹤，名素素。一日雨中，忽忆其夫，试谓鹤曰：“昔王母青鸾，绍兰燕子，皆能寄书达远，汝独不能乎。”鹤延颈向采，若受命状。采即援笔直书三绝，系于其足，竟致其夫，寻即归。</div>
<div>&nbsp;</div>
<div>○石鹤</div>
<div>&nbsp;</div>
<div>挥使有女病瘵,尪然待尽,出叩蓬头.蓬头曰：“与我寝处一宵，尚何病哉。”挥使大怒，欲掴其面。细君屏后趋出止之，谓挥使曰：“神仙救人，终不以氵㸒欲为事。倘能起病，何惜其躯。”遂许诺。其夜，蓬头命选壮健妇女四人，抱病者而寝，自运真阳，逼热病体：众见痨虫无数飞出，用扇扑去。黎明，辅以汤药饮食，痼疾顿除，一家惊起愧谢。遂还西川鹤鸣观，乘石鹤而去。先是观前旧有两石鹤，不知何代物也。蓬头乘其雄者上升，其雌者中夜悲啼。士人惊怪，争来击落其喙，至今无喙石鹤一只存焉。</div>
<div>&nbsp;</div>
<div>○秦吉了</div>
<div>&nbsp;</div>
<div>天后时，左卫兵曹刘景阳使岭南，得秦吉了二只，能解人语，至都进之。留其雌者，雄烦怨不食。则天问曰：“何乃无聊也？”鸟曰：“其配为使者所得，颇思之。”乃呼景阳曰：“卿何故藏一鸟不进？”景阳叩头谢罪，乃进之。则天不罪也。</div>
<div>&nbsp;</div>
<div>○鸳鸯</div>
<div>&nbsp;</div>
<div>元魏显宗延兴三年，因田，鹰攫一鸳鸯，其偶悲鸣，上下不去。帝乃惕然问左右曰：“此飞鸣者，为雌为雄。”左右对曰：“臣以为雌。”帝曰：“何以知之？”对曰：“阳性刚，阴性柔，以刚柔推之，必是雌矣。”帝乃慨然而叹曰：“虽人鸟事别，至于资识性情，竟何异哉。”于是下诏禁断鸷鸟，不得畜焉。</div>
<div>刘世用尝在高邮湖，见渔者获一鸳鸯，其一飞鸣逐舟不去。舟人杀获者而烹之。将熟，揭釜，其一亦即飞入，投汤而死。</div>
<div>&nbsp;</div>
<div>○鹣鹣</div>
<div>&nbsp;</div>
<div>《尔雅》云：“南方有比翼鸟焉，不比不飞，其名谓之鹣鹣。”词家以鹣鹣喻夫妇。</div>
<div>&nbsp;</div>
<div>○雁</div>
<div>&nbsp;</div>
<div>元好问（字格之，金人），赴试并州，道逢捕雁者，捕得二雁：一死，一脱网去。其脱网者，空中盘旋，哀鸣良久，亦投地死。元遂以金赎得二雁，瘗汾水旁，垒石为识，号曰“雁丘”。因赋《<a href="http://www.mingqingxiaoshuo.com/wenzhangshici/moyuer/" target="_blank" class="infotextkey">摸鱼儿</a>》词云：</div>
<div>“问世间、情是何物，直教生死相许。天南地北双飞客，老翅几回寒暑。欢乐趣，离别苦，就中更有痴儿女。君应有语，渺万里层云，千山暮雪，只影向谁去。　横汾路，寂寞当年箫鼓。荒烟依旧平楚。招魂楚些嗟何及，山鬼暗啼风雨。天地妒、未信与、莺儿燕子俱黄土。千秋万古，为留待骚人，狂歌痛饮，来访雁丘处。”</div>
<div>栾城李仁卿治和云：</div>
<div>“雁双双、正分汾水，回头生死殊路。天长地久相思债，何以眼前俱去。催劲羽，倘万一、幽冥却有重逢处。诗翁感遇，把塞北江南，风嘹月唳，并付一丘土。　仍为汝，小草幽兰丽句。声声字字酸楚。桐江秋影今何在，草木欲迷堤树。露魂苦，算犹胜、王嫱青冢真娘墓。凭谁说与。对鸟道长空，龙艘古渡，马上泪如雨。”</div>
<div>按《舆地志》：雁丘在今太原府阳曲县。</div>
<div>王天雨云：家后有张姓者，曾获一雁，置于中亭。明年，有雁自天鸣，亭雁和之。久而天雁遂下，彼此以颈绞死于楼前。后因名楼曰“双雁楼”。</div>
<div>王荫伯教谕铜陵时，有民舍除烟缭绕，祓除不祥。一雁偶为烟触而下，其家直以为不祥也，烹之。明日，一雁飞鸣屋顶，数日亦坠而死。</div>
<div>弘治间，河南虞人获一雌雁，缚其羽，蓄诸场圃，以媒他雁。至次年来宾时，其雄者与群雁飞鸣而过。雌认其声，仰空号鸣。雄亦认其声，遂飞落圃中。交颈悲号，其声呜呜，若相哀诉者。良久，其雄飞起半空欲去，徘徊，视其雌不能飞，复飞落地上，旋转叫号，声益悲恻。如此者三四次，知终不能飞去，乃共啮颈蹂蹴，遂相愤触而死。呜呼！雁为禽类，而且有恩义。人之夫妇相抛弃而不顾者，何独无人心哉?</div>
<div>&nbsp;</div>
<div>○燕</div>
<div>&nbsp;</div>
<div>襄阳卫敬瑜早丧。其妻，霸陵王整妹也，年十六，父母舅姑咸欲嫁之。誓而不许，截耳置盘中为誓，乃止。户有燕巢，常双来去。后忽孤飞，女感之，谓曰：“能如我乎？”因以缕志其足。明年复来，孤飞如故，犹带前缕。女作诗曰：</div>
<div>“昔年无偶去，今春犹独归。故人恩既重，不忍复双飞。”</div>
<div>自尔春来秋去，凡六七年。后复来，女已死。燕绕舍哀鸣。人告之葬处，即飞就墓，哀鸣不食而死。人因瘗之于旁，号曰“燕冢”。事见《南史》。唐李公佐有《燕女坟记》。</div>
<div>一说，姚玉京嫁襄州小吏卫敬瑜。卫溺死，玉京守志。常有双燕巢梁间，为鸷鸟所获。其一孤飞悲鸣，徘徊至秋，翔集玉京之臂，如告别然。玉京以红缕系其足，曰：“新春复来为吾侣也。”明年果至，玉京为诗云云。后玉京卒。燕复来，周回悲鸣。家人语曰：“玉京死矣，坟在南郭。”燕至坟所亦死。每风清月皎，或见玉京与燕同游灞水之上焉。或云：玉京即王氏乳名；加姚者，从母姓也。</div>
<div>元元贞二年，双燕巢于燕人杨汤佐之宅。一夕，家人举其灯照蝎，其雄惊坠，为猫所食。雌<a href="https://www.mingqingxiaoshuo.com/xueshuzashu/fanghuang/" target="_blank" class="infotextkey">彷徨</a>悲鸣不已。朝夕守巢，诸雏成翼而去。明年，雌独来复巢其处。人视巢有二卵，疑其更偶。徐伺之，则抱雏之壳耳。自是春来秋去，惟见其孤飞焉。夏氏子见梁间双燕，戏弹之，其雄死，雌者悲鸣，逾时自投于河，亦死。时人作《烈燕歌》云：</div>
<div>“燕燕于飞春欲暮，终日呢喃语如诉。但闻寄泪来潇湘，不闻有义如烈妇。</div>
<div>夏氏狂儿好畋猎，弹射飞禽类几绝。梁间双燕衔泥至，飞镞伤雄当儿戏。</div>
<div>雌燕视之或如痴，不能人言人不知。门前河水清且瀰，一飞竟溺澄澜底。</div>
<div>伤哉痛恨应未休，安得化作吕氏女，手刃断头报夫仇。”</div>
<div>长安豪民郭行先，有女子绍兰，适巨商任宗。宗为贾于湘，数年不归，音信不达。绍兰睹双燕戏于梁间，长吁语曰：“我闻燕子自海东来，往复必经湘中。我婿离家不归，数岁蔑有音耗，生死存亡未可知。欲凭尔附书，投于我婿。”言讫泪下。燕子飞鸣上下，似有所诺。兰复问曰：“尔若相允，当泊我怀中。”燕遂飞于膝上。兰遂吟诗一首云：</div>
<div>“我婿去重湖，临窗泣血书。殷勤凭燕翼，寄与薄情夫。”</div>
<div>兰遂小书其字，系于燕足上。遂飞鸣而去。任宗时在荆州，忽见一燕飞鸣头上，讶视之，遂泊其肩。见有一小缄系足。宗解而视之，乃妻所寄之诗。宗感而泣下。燕复飞鸣而去。宗次年归，首出诗示兰。宰相张说叙其事而传之。</div>
<div>&nbsp;</div>
<div>○鹳</div>
<div>&nbsp;</div>
<div>高邮有鹳双栖于南楼之上。或弋其雄，雌独孤栖。旬馀，有鹳一斑，偕一雄与共巢，若媒诱之者，然竟日弗偶。遂皆飞去。孤者哀鸣不已，忽钻嘴入巢隙悬足而死。时游者群客见之，无不嗟讶，称为烈鹳，而竞为诗歌吊之。复有“烈鹳碑”。</div>
<div>&nbsp;</div>
<div>○鸽</div>
<div>&nbsp;</div>
<div>江浙平章巙巙养一鸽，其雄毙于狸奴。家人以他雄配之，遂斗而死。谢子兰作《义鸽》诗以吊之，云：</div>
<div>“翩翩双飞鸽，其羽白如雪。乌员忽相残，雄死雌躃躃。</div>
<div>绝食累数日，悲鸣声不歇。苍头配他偶，捍拒项流血。</div>
<div>血流气亦愤，血尽气乃绝。嗟尔非鸳鸯，失配不再结。</div>
<div>嗟尔非雎鸠，所性殊有别。于人拟庄姜，之死同一辙。</div>
<div>夫何宫壶内，往往少贞烈。夏姬更九夫，河间不堪说。</div>
<div>聊为义鸽行，以激夫妇节。”</div>
<div>&nbsp;</div>
<div>○金鹅</div>
<div>&nbsp;</div>
<div>义熙中，羌主姚略坏洛阳沟取砖，得一双雄鹅，并金色，交颈长鸣，声闻九皋，养之此沟。</div>
<div>&nbsp;</div>
<div>○象</div>
<div>&nbsp;</div>
<div>日南贡四象，各有雌雄，其一雌死于九贡。至南海百有馀日，其雄泥土著身，独不饮酒食肉，长史问其所以，辄流涕焉。</div>
<div>&nbsp;</div>
<div>○玉象　金象</div>
<div>&nbsp;</div>
<div>李德裕好饵雄黄。有道士自云李终南，住罗浮山，笑曰：“相公久服丹砂，是世间凡火，只促寿耳。”怀中出一玉象子，如拳许，曰：“此可求勾漏莹彻者，燃香置象鼻下，勿令妇人鸡犬见之，三五日，象自服之，即复吐出，乃可服。此火王太阳之精，凝结已三万年；以相公好道，因以奉借。唯忠孝是念，无以贻咎。”又出一金象，云：“此是雌者，与玉为偶；不尔，玉象飞去。”德裕一一验之无差，服之，颜面愈少，须鬓如漆，乃求采姝异，至数百人。象不复吐砂，其后南迁于鬼门关，逢道士，怒索二象，曰：“不志吾言，固当如此。”公黾俯不与。至鳄鱼潭，风雨晦冥，玉象自船飞去，光焰烛天，金象从而入水。公至朱崖，饮恨而卒。见《洛中纪异》。</div>
<div>&nbsp;</div>
<div>○马</div>
<div>&nbsp;</div>
<div>蚕女者，当高辛帝时，蜀地未立君长，无所统摄，其父为邻所掠去，已逾年，唯所乘之马犹在，女念父隔绝，或废饮食。其母慰抚之，因誓于众曰：“有得父还者，以此女嫁之。”部下之人，唯闻其誓，无能致父归者。马闻其言，惊跃振迅，绝其拘绊而去。数日，父乃乘马归。自此马嘶鸣不已。父问其故，母以誓众之言白之。父曰：“誓于人，不誓于马，安有人而偶非类乎？”但厚其刍食。马不肯食，每见女出入，辄怒目奋击，如是不一。父怒，射杀之，曝其皮于庭。女行过其侧，马皮蹶然而起，卷女飞去。旬日，得皮于大树之上，女化为蚕，食叶，吐丝成茧，以衣被于人间，因名其树曰桑。桑者，丧也。父母悔恨，念之不已，忽见蚕女乘流云，驾此马，侍卫数十人，自天而下，谓父母曰：“太上以我孝能致身，心不忘义，授以九宫仙嫔之任，长生于天矣，无复忆念也。”乃冲虚而去。今家在什邡、绵竹、德阳三县界，每岁祈蚕者，四方云集，皆获灵应。宫观诸尼，塑女子之像，披马皮，谓之马头娘，以祈蚕桑焉。《搜神记》云：“按《天官》，辰为马星。《蚕书》曰：‘月当大火，则浴其种。’是蚕与马同气也。《周礼·校人》职掌‘禁原蚕者’注云：‘物莫能两大。禁原蚕者，谓其伤马也。’汉礼，皇后亲采桑，祀蚕神，曰：‘菀窳妇人，寓氏公主。’菀窳妇人，先蚕者也。”故今世或谓蚕为女儿者，是古之遗言也。</div>
<div>&nbsp;</div>
<div>○虎</div>
<div>&nbsp;</div>
<div>弘治初年，荆溪有甲乙二人，髫卯交好。甲妻甚艳，乙乃设谋，谓：“若困甚，盍图济乎？”甲告不能。乙曰：“固知也。某山家丰于贿，乏主计史，觅之久矣。若解书数，正堪此耳。若欲，吾为若策之。”甲感谢。乙助其舟资，并载艳者以行。抵山，又谓：“吾固未尝夙语彼，彼突见若夫妇，得无少忤乎？留而内守舟，吾与若先往。”甲从之。乙乃宛转引行险恶溪林中。至极寂处，乃挟甲仆地，出腰镰斫之。甲殒绝，乙谓已死矣，伪哭而下山，谓妇曰：“若夫啮于虎，试同往简觅。”妇惊怛无计，勉从之。乙又宛转引行别险寂处，拥妇求欢，未遂。忽虎出丛柯间，咆哮奋前，啮乙以去。妇骇走。心忖；彼习行且尔，吾夫果在虎腹中矣。且悲且惧，盘旋山径，求归路未得。忽见一人离披而来，头面俱血。逼视之，乃其夫也。妇喜曰：“汝已脱虎口乎？”夫亦讶问：“汝何为至此？”各道其故，共相诧叹，以为天道不远。乃扶持还舟，竟无恙。时人作《义虎传》传义虎者曰：“视贼始谋，亦何义哉！已乃以巧败，受不义之诛于虎。虎亦巧矣！非虎也，天也。使妇不遇虎，得理于人而报贼，且未必遂；即遂，未若此快也。故巧不足以尽虎，以义表焉可也。”</div>
<div>正德间，木工邱高，奉化人，附东吴主人李七船造番夷。至海旁，渡舟山，遘疠且死，众弃之山麓而去。数日不死。忽一虎来，视眈眈，声咆哮，敛齿而不u，若悯其垂死者。高始怖甚，既见其不u，沾沾可亲，因指口求食。虎去，以兔豕来，不可食。虎，雌虎也，故相依坐身畔，饲以乳。高赖虎乳得活。数日起行，因敲石取火，掇朽枝煨食，日益强健。与虎相习，渐有牝牡之事。后有雄虎来求配，虎怒，相搏，高倚虎持竿逐之，去远且已。久之，虎遂有娠，生一子，居然人也。高谓虎曰：“虎妻，虎妻，吾逗此荒山，虽生犹死。远望有舟山可居，恨无舟楫。汝识水性否？”虎帖耳听受，便跃入海，如履地，尾如樯，已而登岸。高左挟子，右持斧锯，骑虎渡海，尾后风生。俄顷，已到舟山。众皆惊避，高止之曰：“无伤也。”高伐木，结茆屋，嘱虎曰：“汝勿昼出。”虎德其语，夜拖兽鹿。高昼则鬻之。人呼为邱虎嫂。生子，名虎孙，性猛悍，虎项，独骨臂，年十二，力举数百斤。或荐于浙省督府胡公，捧檄招来。破倭成功，受上赏。后高死，与虎合葬，成冢曰“虎冢”。至今海上谈者，谓猛虎可亲，必指“虎冢”云。《虎荟》载此事，为萧山木匠邱大本。</div>
<div>&nbsp;</div>
<div>○猴</div>
<div>&nbsp;</div>
<div>弘治间，洛阳民妇阿周，山行遇群猴，执妇洞中，一老猴妻之。群猴惊不敢犯。日采山果为粮，或盗得米粟，周敲石取火饮食之。岁馀，生一子，人身猴面，微有毛，恒为老猴守视，不得脱。一旦老猴病目，周拾药敷而盲之，乘群猴出，遂携其子逃归夫家。苏郡民妇邵氏，乳史太守儿，后随至洛，亲见阿周母子。见陆延枝《说听》。</div>
<div>&nbsp;</div>
<div>○鱼</div>
<div>&nbsp;</div>
<div>昔宗羡思桑娣不见，候月徘徊于川上，见一大鱼浮于水面，戏嘱曰：“汝能为某通一问于桑氏乎？”鱼遂仰首奋鳞，开口作人语曰：“诺。”宗羡出袖中诗一首，纳其口中。鱼若吞状，即跃去。是夜，桑娣闻叩闼声，从门隙视之，见一小龙据其户，惊而入，不寝达旦。开户视之，惟见地上彤霞笺一幅，诗曰：“飘飘云中鹤，遥遥慕其俦。萧萧独处客，惙惙思何逑。愁心何当已，愁病何当瘳？谁谓数武地，化作万里修。谁谓长河水，化作纤纤流，谁谓比翼鸟，化作各飞鸥。悲伤出门望，川广无方舟。无由谒余款，驰想托云浮。”出《玄散堂诗话》。</div>
<div>谢长裾住观鱼洞天，每念琼卿，辄命一鱼寄讯。鱼飞入青天，轻于片纸，往来甚速。一日飞至桂海，与龙隐岩龙斗，失其书，恐长裾责之，立化于西山之后为石焉，即今立鱼峰是也。见《居录续卷》。</div>
<div>&nbsp;</div>
<div>○蚕</div>
<div>&nbsp;</div>
<div>蚕最巧作茧，往往遇物成形。有寡女独宿倚枕不寐，私傍壁孔中视邻家蚕离箔。明日茧都类之，虽眉目不甚悉，而望去隐然似愁女。蔡邕见之，厚价市归，缫丝制弦，弹之有忧愁哀怨之声。问琰，琰曰：“此寡女丝也。”闻者莫不堕泪。见《贾子说林》。</div>
<div>&nbsp;</div>
<div>○红蝙蝠</div>
<div>&nbsp;</div>
<div>红蝙蝠，出泷州，皆深红色，唯翼脉浅黑。多双伏红蕉花间，采者若获其一，则一不去。南人收为媚药。《王子年拾遗》云有五色蝙蝠。《异物志》：鼍虱因风入空木而化为蝙蝠。　《灵芝图说》曰：蝙蝠之寿万岁，此最长久夫妻也。又《媚药》载嗽金鸟、辟寒金龙子、布谷脚胫骨、鹊脑砂、挪屈草、苟草、左行草，独未见录红蝙蝠处，岂缺载乎。</div>
<div>&nbsp;</div>
<div>○红飞鼠</div>
<div>&nbsp;</div>
<div>岭南有红飞鼠，出入必双，人获其一，必双得之。</div>
<div>&nbsp;</div>
<div>○蝯</div>
<div>&nbsp;</div>
<div>周索《孝子传》曰：蝯，（虫＋禺）属，或黄或黑，通臂轻巢善缘，能于空中转轮，好吟，雌为人所得，终不徒生。</div>
<div>&nbsp;</div>
<div>○砂俘</div>
<div>&nbsp;</div>
<div>陈藏器《本草》云：砂俘即倒行蚼子也，蜀人号曰俘郁。旋穴干土为孔，常睡不动，取致枕中，令夫妻相悦。媚药中多用之。</div>
<div>&nbsp;</div>
<div>○候日虫</div>
<div>&nbsp;</div>
<div>汉元封五年，勒毕国贡细鸟，以方尺之玉笼，盛数百头，形如大蝇，状似鹦鹉，声闻数里，如黄鹄之音。国人常以此鸟候时，亦名候日虫。帝置于宫内，旬日而飞尽。帝惜，求之不复得。明年，忽见细鸟自集帷幕，或入衣袖，因名蝉。宫内嫔妃皆悦之。有鸟集其衣者，辄蒙爱幸。武帝末，稍稍自死，人犹爱其皮，服其皮者，多为丈夫所媚。</div>
<div>&nbsp;</div>
<div>○蛤蚧</div>
<div>&nbsp;</div>
<div>蛤蚧，偶虫也。雄曰蛤，雌曰蚧，自呼其名，相随不舍。遇其交合捕之，虽死，牢抱不开。人多采之以为媚药。</div>
<div>&nbsp;</div>
<div>○梨</div>
<div>&nbsp;</div>
<div>九仙殿银井，有梨树二株，枝叶交结，宫中呼为雌雄树。见《金銮密记》。</div>
<div>&nbsp;</div>
<div>○杏</div>
<div>&nbsp;</div>
<div>扬州太守圃中有杏花数十枚。每至烂熳，张大宴，一株命一娼倚其旁立，馆曰争春。开元年，宴罢夜阑，或闻花有叹惜声。</div>
<div>&nbsp;</div>
<div>○竹</div>
<div>&nbsp;</div>
<div>广东有相思竹，两两生笋。</div>
<div>&nbsp;</div>
<div>○相思草</div>
<div>&nbsp;</div>
<div>秦赵间有相思草，状如石竹而节节相续，一名断肠草，又名愁妇草，亦名孀妇草。人呼为寡妇莎，盖相思之流也。见《<a href="http://www.mingqingxiaoshuo.com/guiguaishenmo/shuyiji/" target="_blank" class="infotextkey">述异记</a>》。</div>
<div>&nbsp;</div>
<div>○鹤草蔓</div>
<div>&nbsp;</div>
<div>鹤草蔓，当夏开花，形如飞鹤，嘴翅尾足，无所不备，出南海，云是媚草。上有虫，老蜕为蝶，赤黄色，女子藏之，谓之媚蝶，能致其夫怜爱。见《草木状》。</div>
<div>&nbsp;</div>
<div>○鸳鸯草</div>
<div>&nbsp;</div>
<div>宋祁曰：鸳鸯草，春叶晚生，其稚花在叶中，两两相向，如飞鸟对翔。赞曰：翠花对生，甚似匹鸟，逼而视之，势若偕矫。</div>
<div>&nbsp;</div>
<div>○怀梦草</div>
<div>&nbsp;</div>
<div>有梦草，似蒲，色红，昼缩入地，夜则出。帝思李夫人之容，不可得，东方朔乃献一枝。帝怀之，夜果梦夫人，因改曰怀梦草。出《洞冥记》。</div>
<div>&nbsp;</div>
<div>○有情树</div>
<div>&nbsp;</div>
<div>逊顿国有氵㸒树，昼开夜合，名曰“夜合”，亦云“有情树”。若各自种，则无花也。</div>
<div>中国有合欢树，未知即此否。合欢一名“青裳”，一名“合昏”，一名“夜合”，即今之乌赖树，俗名“乌秾”。唐诗所云“夜合花开香满庭”者是也。或以百合当夜合，误矣。其叶色如今之蘸晕绿，至夜则合。其花半白半红，散垂如丝。枝叶交结，风来自解，不相牵缀。晋华林园合欢四株。崔豹《古今注》云：“欲蠲人之忿，则赠以青裳。故嵇康种之舍前，盖取欢字之义。”又，魏明帝时，苑囿及民家花树，皆生连理，有合欢草，状如蓍，一株百茎，昼则众条扶疏，夜则合为一茎，万不遗一，谓之神草。宋朝东京第宅山池间，无不种之。然则草亦有合欢，不独树也。</div>
<div>&nbsp;</div>
<div>○夫妇花</div>
<div>&nbsp;</div>
<div>薛僚，河东人，幼时于窗棂内窥见一女子，素服珠履，独步中庭，叹曰：“良人负笈游学，艰于会面，对此风景，能无怅惋。”因吟曰：</div>
<div>“夜深独宿使人愁，不见檀郎暗泪流。明月将舒三五夜，向来别恨更悠悠。”</div>
<div>又袖中出一画兰卷子，对之微笑，复泪下吟曰：</div>
<div>“独自开箱觅素纨，聊将彩笔写芳兰。与郎图作湘江卷，藏取斋中作卧观。”</div>
<div>其音甚细而亮。闻有人声，遂隐于水仙花中。忽一男子从丛兰中出曰：“娘子久离，必应相念。阻于跬步，不啻万里。”亦歌诗曰：</div>
<div>“相期逾半载，要约不我践。居无乡县隔，邈若山川限。</div>
<div>神交惟梦中，中夜得相见。延我入兰帷，羽帐光璀璨。</div>
<div>珊然皆宝袜，转态皆婉娈。欢娱非一状，共协平生愿。</div>
<div>奈何庭中鸟，迎旦当窗唤。缱绻犹未毕，使我梦魂散。</div>
<div>于物愿无乌，于时愿无旦。与子如一身，此外岂足羡！”</div>
<div>歌已。仍入丛兰中。僚苦心强记，惊讶久之。自此文藻异常，盖花神解之也。一时传诵二花为夫妇花。唐人赏牡丹后，夜闻花有叹息声。又胡麻必夫妇同种方茂盛，下芫荽种须说秽语。孰谓草木无情无识也？</div>
<div>&nbsp;</div>
<div>○相思子</div>
<div>&nbsp;</div>
<div>豆有圆而红，其首乌者，名曰相思子，即红豆之异名也。生于树，其木斜，斫之有文，可为博局及琵琶槽。其花与皂筴不殊。</div>
<div>子犹曰：因古人有血泪事，因呼泪为红豆。相思则流泪，故又名红豆为相思子。</div>
<div>&nbsp;</div>
<div>○相思石</div>
<div>&nbsp;</div>
<div>海上有碎石片，如杏仁瓣。取一双后，先投酪中，浮而不沉，相偎成偶。人故离之，须臾复作合矣，名曰相思石。钱简栖山人云：“黄翁曾出以赠之。”</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：万物生于情，死于情。人于万物中处一焉。特以能言，能衣冠揖让，遂为之长，其实觉性与物无异。是以羊跪乳为孝，鹿断肠为慈，蜂立君臣，雁喻朋友，犬马报主，鸡知时，鹊知风，蚁知水，啄木能符篆，其精灵有胜于人者，情之不相让可知也。微独禽鱼，即草木无知，而分天地之情以生，亦往往泄露其象。何则？生在而情在焉。故人而无情，虽曰生人，吾直谓之死矣！</div>
<div>&nbsp;</div>