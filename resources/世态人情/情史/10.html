
<p>&nbsp;○陈寿</p>
<div>&nbsp;</div>
<div>陈寿，分宜人。聘某氏，未成婚而寿得癞疾。其父令媒辞绝，女泣不从，竟归。寿以己恶疾，不敢近，女事之三年不懈。</div>
<div>&nbsp;</div>
<div>寿念恶疾不可瘳，而苟延旦夕以负其妇，不如死。乃私市砒，欲自尽。妇觇知之，窃饮其半，冀与俱殒。寿服砒大吐，而癞顿愈；妇亦吐，不死。</div>
<div>&nbsp;</div>
<div>夫妇偕老，生二子，家道日隆。人皆以为妇贞烈之报。</div>
<div>&nbsp;</div>
<div>○崔护</div>
<div>&nbsp;</div>
<div>博陵崔护，姿质甚美，少而孤洁寡合。举进士第。清明日，独游都城南，得居人庄。一亩之宫，而花木丛萃，寂若无人。扣门久之，有女子自门隙窥之。问曰：“谁耶？”崔以姓氏对，曰：“寻春独行，酒渴求饮。”女入，以杯水至。开门设床命坐，独倚小桃斜柯伫立，而意属殊厚。妖姿媚态，绰有余妍。以言挑之，不对，目注者久之。崔辞去，送至门，如不胜情而入。崔亦眷盼而归，尔后绝不复至。</div>
<div>&nbsp;</div>
<div>及来岁清明日，忽思之，情不可抑，径往寻之。门院如故，而已扃锁矣。崔因题诗于左扉曰：</div>
<div>&nbsp;</div>
<div>“去年今日此门中，人面桃花相映红。人面祇今何处去？桃花依旧笑春风。”</div>
<div>&nbsp;</div>
<div>后数日，偶至都城南，复往寻之，闻其中有哭声。叩门问之，有老父出曰：“君非崔护耶？”曰：“是也。”又哭曰：“君杀吾女。”护惊怛莫知所答。父曰：“吾女笄年知书，未适人。自去年以来，常恍惚若有所失。比日与之出，及归，见左扉有字，读之，入门而病。遂绝食，数日而死。吾老矣，唯此一女，所以不嫁者，将求君子以托吾身。今不幸而殒，得非君杀之耶！”又持崔大哭，崔亦感恸，请入哭之，尚俨然在床。崔举其首，枕其股，哭而祝曰：“某在斯。”须臾开目，半日复活。父喜，遂以女归之。</div>
<div>&nbsp;</div>
<div>○买粉儿</div>
<div>&nbsp;</div>
<div>近有一富家，止生一男，姿容过常。游市，见一女子美丽，卖胡粉。爱之，无由自达。乃托买粉，日往市，得粉便去，初无所言。积渐久，女深疑之。明日复来，问曰：“君买此粉，将欲何施？”答曰：“意相爱乐，不敢自达。然恒欲相见，故假此以观姿耳。”女怅然，微应之曰：“见爱如斯，敢辞奔赴。”遂窃订约。薄暮，果到。男不胜其悦，把臂曰：“宿愿始申于此。”欢跃，遂死。女惶惧不知所以，因遁还粉店。</div>
<div>&nbsp;</div>
<div>至食时，父母怪男不起，往视已死。遂就殡殓。发箧笥中，见百余裹胡粉，大小一积。其母曰：“杀吾儿者，此粉也。”入市遍买胡粉，以此女比之，手迹如先。遂执问女曰：“何杀吾儿？”女闻呜咽，具以实陈。父母不信，遂以诉官。女曰：“妾岂复吝死！乞一临尸尽哀。”县令许焉。径往，抚之恸哭曰：“不幸致此，若死魂而灵，复何恨哉！”男豁然更生，具说情状，遂为夫妇，子孙繁茂焉。出《幽明录》。</div>
<div>&nbsp;</div>
<div>元人传奇有《<a href="http://www.mingqingxiaoshuo.com/zajuxiqu/wangyueyingyuanyeliuxieji/" target="_blank" class="infotextkey">留鞋记</a>》，与此事大似。男为郭华，女为王月英，买粉作买胭脂。月英约华元夜相会于殿堂。其夜女至，华醉卧。呼之不起，女留绣鞋一只而去。华既醒，得鞋，知女至，悔恨之极，咽鞋而死。独此段稍异。</div>
<div>&nbsp;</div>
<div>○吴淞孙生</div>
<div>&nbsp;</div>
<div>吴淞孙生者，年十七，美姿容。与邻女相挑而无便。一夕，其母出溺器如厕，孙误以为女也，急趋就之，见母惊逸。母甚诧异，疑与女私，严鞫其女。女惭迫，遂投缳而死。母惊救无及，因欲毙孙以雪其恨。出绐孙曰：“某与若门第相等，苟爱吾女，即缣（县）丝可缔，何作此越礼事。”固要至家，缚之尸旁，趋县投牒。孙自分必死，私谓从无一夕之欢，而乃罹于法，岂宿孽所致耶！惆怅间，见女貌如生，因解尸氵㸒之。谓一染而死，夫复何恨！甫一交，女气息微动。生异之，急扶而起，女已苏矣。俄母偕捕者至，启户，则两人方并坐私语。母惘然自失，强逮至官。孙畏责，备述其事。邑令以为冥数当合，遂配为夫妇。</div>
<div>&nbsp;</div>
<div>相悦也，几至相杀，为母者太狠矣。尸旁一缚，竟成赤绳之系。情在一染，欢结百年。先忤后合，反成佳话。虽然，使一染而死，孙郎岂真无恨乎！苟且几幸之事，又安可为也。</div>
<div>&nbsp;</div>
<div>○唐文喻</div>
<div>&nbsp;</div>
<div>秦始皇时，有王道平，长安人也。少时，与同村人唐叔偕女小名文喻，誓为夫妇。寻王道平从征南国，九年不归。父母见女长成，即聘与刘祥为妻。女与道平言誓甚重，不肯改事。为父母逼迫，出嫁刘祥。</div>
<div>&nbsp;</div>
<div>三年，常思道平，悒悒而死。又二年，平还，乃诘邻人：“此女安在？”邻人云：“此女意在于君，被父母逼事刘祥。今已死矣。”平问：“墓在何处？”邻人引往墓所。平悲号哽咽，不能自止。乃祝曰：“我与汝立誓天地，保其终身。岂料官有牵缠，各不从心，生死永诀。然汝有灵圣，使我见汝平生之面。君无神灵，从兹而别。”言讫，又复哀泣。逡巡，其女魂自墓出，问平：“何处而来？良久契阔。妾身未损，可以再生，还为夫妇。且速开冢棺破，出我即活。”平审言，乃启墓门扪看，其女果活，乃结束，随平还家。</div>
<div>&nbsp;</div>
<div>刘祥闻之，申诉于州县，录状奏王。王断归道平为妻。出《搜神记》。</div>
<div>&nbsp;</div>
<div>○速哥失里</div>
<div>&nbsp;</div>
<div>元大德二年戊戌，孛罗以故相齐国公子，拜宣徽院使。奢都剌为佥判，东平王荣甫为经历，三家联住海子桥西。宣徽生自相门，穷极富贵，第宅宏丽，莫与为比。然读书能文，敬礼贤士，故时誉翕然称之。私居后有杏园一所，花卉庭榭，冠于诸贵。每年春，宣徽诸妹诸女，邀县判、经历宅眷，于园中设秋千之戏。盛陈饮宴，欢笑竟日。各家亦隔一日设馔，自二月末至清明后方罢，谓之秋千会。适枢密同佥帖木耳不花子拜住过园外，闻笑声，于马上欠身望之。正见秋千竞就，欢哄方浓。潜于柳阴中窥之，睹诸女皆绝色，遂久不去。为阍者所觉，走报宣徽，索之亡矣。</div>
<div>&nbsp;</div>
<div>拜住归，具白于母。母解意，乃遣媒于宣徽家求亲。宣徽曰：“得非窥墙儿乎？吾正择婿，当遣来一观。若果佳，则当许也。”媒归报，同佥饰拜住以往。宣徽见其美少年，心稍喜，但未知其才学。试之曰：“尔喜观秋千，以此为题，赋《<a href="http://www.mingqingxiaoshuo.com/zajuxiqu/xiaoshulanqingjipusaman/" target="_blank" class="infotextkey">菩萨蛮</a>》南词一阕，能乎？”拜住挥笔，以国字写之，曰：</div>
<div>&nbsp;</div>
<div>“红绳画板柔荑指，东风燕子双双起。夸俊要争高，更将裙系牢。牙床和困睡，一任金钗坠。推枕起来迟，纱窗月上时。”</div>
<div>&nbsp;</div>
<div>宣徽虽爱其敏捷，恐其预构，或假手于人，因盛席待之，席间再命作《满江红》咏莺。拜住拂拭剡藤，用汉字书呈宣徽。其词云：</div>
<div>&nbsp;</div>
<div>“嫩日舒晴，韶光艳、碧天新霁。正桃腮半吐，莺声初试。孤枕乍闻箫管悄，曲屏时听笙簧细。爱绵蛮柔舌韵东风，愈娇媚。幽梦醒，闲愁泥。残香褪，重门闭。巧音芳韵，十分流丽。入柳穿花来又去，欲求好友真无计。望上林，何日得双栖，心迢递。”</div>
<div>&nbsp;</div>
<div>宣徽喜曰：“得婚矣。”遂面许第三夫人女速哥失里为姻。且召夫人，并呼女出，与拜住相见。他女亦于窗隙中窥之，私贺速哥失里为得婿。择日遣聘，礼物之多，词翰之雅，喧传都下，以为盛事。</div>
<div>&nbsp;</div>
<div>既而，同佥豪宕，簠簋不饰，竟以墨败，系御史台狱。得疾囹圄间，以大臣例蒙释放回家医治。未逾旬，竟弗起。阖家染疾尽亡，独拜住在。然冰消瓦解，财散人亡。宣徽将呼拜住回家教而养之，三夫人坚然不肯。盖宣徽内嬖虽多，而三夫人秉权专宠。见他姬女皆归豪门，恐贻讥笑，决意悔亲。速哥失里谏曰：“结亲即结义，一与订盟，终不可改。儿非不慕诸姊妹家荣盛，但寸丝为定，鬼神难欺，岂可以其贫贱而弃之乎？”父母不听，别议平章阔阔出之子僧家奴。仪文之盛，视昔有加。暨成婚，速哥失里行至中道，潜解脚纱缢于轿中，比至而死矣。夫人以其爱女，舆回，悉倾家奁及夫家聘物殓之，暂寄清安僧寺。拜住闻变，是夜私往哭之，且叩棺曰：“拜住在此。”忽棺中应曰：“可开棺，我活矣！”周视四隅，漆钉牢固，无由可启。乃谋于僧曰：“劳用力。开棺之罪，我一力承之，不以相累。当共分所有也。”僧素知其厚殓，亦萌利物之意，遂斧其盖。女果活。彼此喜极，乃脱金钏及首饰之半谢僧。计其余，尚值数万缗。因托僧买漆整棺，不令事露。拜住遂挈速哥失里走上都。</div>
<div>&nbsp;</div>
<div>住一年，人无知者。所携丰厚，兼拜住又教蒙古生数人，复有月俸，家道从容。不期宣徽出尹开平，下车之始，即求馆客。而上都儒者绝少。或曰：“近有士自大都挈家寓此，亦色目人，设帐民间，诚有学术。府君欲觅西宾，惟此人为称。”亟召之，则拜住也。宣徽意其必流落死矣，而人物整然。怪之，问：“何以至此，且娶谁氏？”拜住实告。宣徽不信，命舁至，则真速哥失里。一家惊动，且喜且悲。然犹恐其鬼假人形，幻惑年少，阴使人诣清安询僧，其言一同。及发殡，空榇而已。归以告宣徽，夫妇愧叹，待之愈厚，收为赘婿，终老其家。拜住三子俱贵显。</div>
<div>&nbsp;</div>
<div>○马子</div>
<div>&nbsp;</div>
<div>东晋（晋时东平）马（冯）孝将，广州太守。儿名马子，年二十余。独宿厩中，夜梦一女子，年十八九，言：“我是太守北海徐玄方女，不幸早亡，亡来出入四年，为鬼所枉杀。案生录当年八十余，听我更生，要当有依凭，方后活。又应为君妻。能从所委，见救活否？”马子曰：“可。”因与马子尅期当出。</div>
<div>&nbsp;</div>
<div>至期，床前有头发，正与地平。令人扫去。愈分明，始悟所梦。遂屏左右，发视，渐见头面，已而形体皆出。马子便令坐对榻上，陈说语言，奇妙非常，遂与马子寝息。每戒曰：“我尚虚。”借问“何时得出”，答曰：“出当待本生日，尚未至。”遂住厩中。言语声音，人皆闻之。女计生日至，具教马子出己养之方法，语毕，拜去。马子从其言，至日，以丹雄鸡一只，黍饭一盘，清酒一斤，醊其丧前。去厩十余步，祭讫，掘棺出，开视女身，完全如故。徐徐抱出，著毡帐中，惟心下微暖，口有气。令婢四人养护之，常以青羊乳汁沥其两眼。始开口能咽粥，积渐能语。二月持杖起行。一期之后，颜色、肌肤、气力悉复常。乃遣报徐氏，上下尽来。选吉日下礼，聘为夫妇。生二男，长男字元庆，嘉禾（永嘉）初为秘书郎。小男敬度，作太傅掾。女适济南刘子彦征。</div>
<div>&nbsp;</div>
<div>○干宝</div>
<div>&nbsp;</div>
<div>晋干莹为丹阳丞，有宠婢，妻甚妒之。及莹亡，葬之，遂生埋婢于墓。莹子宝，兄弟尚幼，不知也。后十余年，莹妻死，开墓，而婢伏棺上如生。载还，经日乃苏。言“干郎饮食我，一如生前。地中亦不觉为恶。”既而嫁之，生子，更活数年。</div>
<div>&nbsp;</div>
<div>子犹氏曰：“生埋婢，本舒其生前之妒也，岂知反为彼结地下之缘耶！虽然，妪葬而婢出，则妪之妒终遂矣。异哉！”</div>
<div>&nbsp;</div>
<div>○张果女</div>
<div>&nbsp;</div>
<div>开元中，易州司马张果女，年十五病死，不忍远弃，权瘗于东院阁下。后转郑州长史，以路远，须复送丧，遂留。俄有刘乙代之，其子尝上阁中，日墓徜徉门外。见一女子容色丰丽，自外而至。刘疑其相奔者，即前迓之，欣然谐遇，同留共宿。情态缠绵，举止闲婉，刘爱怿甚至。后暮辄来，达曙方去。</div>
<div>&nbsp;</div>
<div>经数月，忽谓刘曰：“我前张司马女，不幸夭殁，近殡此阁。合当重活，与君好合。后三日，君可见发，徐候气息，慎无横见惊伤也。”指所瘗处而去。</div>
<div>&nbsp;</div>
<div>刘甚喜，至期独与左右一奴夜发。深四五尺，得一漆棺，徐开视之，女颜色鲜发，肢体温然，衣服妆梳，无沾坏者。举置床上，细细有鼻气。少顷，口中有气。饮以薄粥，少少能咽。至明乃活，渐能言语坐起，数日如旧。父母不知也。因辞以习书，不便出阁，常使赍饮食诣阁中。乙疑有异，乃伺出外送客，窃视其房，见女存焉。问其所由，泣自白，棺木尚在床下。乙与妻歔欷曰：“此既冥期至感，何不早相闻？”因匿于堂中。儿不见女甚惊。乃谓曰：“此既申契殊会，千载所无。白我何伤乎？而过为隐蔽。”因遣使往郑州，具以报，因谒结婚。父母哀感惊喜，克日赴婚，遂成佳偶。后产数子。</div>
<div>&nbsp;</div>
<div>○刘长史女</div>
<div>&nbsp;</div>
<div>吉州刘长史，无子，独养三女，皆殊色，甚念之。其长女年十六，病死官舍中。刘素与司丘掾高广相善，秩满与同归，载女丧还。高广有子，年二十余，甚聪慧，有姿仪。行次豫章，守冰不得行。两船相去百余步，日夕相往来。一夜，高氏子独在船中披书。二更后，有一婢年可十四、五，容色甚丽，直诣高云：“长史船中烛灭，来乞火耳。”高子甚爱之，因与调戏，婢亦忻然。敕言曰：“某不足顾，家中小娘子艳绝无双，为郎通意，必可致也。”高甚惊喜，意谓是其存者，因与为期而去。</div>
<div>&nbsp;</div>
<div>至明夜，婢又来曰：“事谐矣，即可便待。”高甚踊跃，立候于船外。时碧天无翳，明月满江。有顷，遥见一女自船后出，从此婢来。未至十步，光彩映发，馨香袭人。高不胜其急，便前持之。女纵体入怀，姿态横发。乃与俱就船中，倍加款密。此后夜夜辄来，情念弥重。如此月余日，忽谓高曰：“欲商一事，得无嫌难乎？”高曰：“固请说之。”乃曰：“儿本长史亡女，命当更生。业得承眷君子，若垂意相采，当得白家令知之。”高大惊喜曰：“幽明契合，千载未有。方当永同枕席，何乐如之。”女又曰：“后三日必生，求为开棺。夜中以面承霜露，饮以薄粥，当遂活也。”高许诺。明旦，遂白广。广未之甚信，亦以其绝异，乃使诣刘长史具陈其事。夫人甚怒曰：“吾女今已消烂，宁有玷辱亡灵乃至此耶！”深拒之。高求之转苦。至夜，刘及夫人俱梦女曰：“某命当更生，天使配合，必谓喜而见许。今乃靳固如此，是不欲某再生耶？”及觉，遂大感悟。亦以其姿色衣服皆如所白，乃许焉。</div>
<div>&nbsp;</div>
<div>至期，乃共开棺。见女姿色鲜明，渐有暖气。家中大惊喜。乃设帏幕于岸侧，举置其中。夜以面承露，昼哺饮。父母皆守视之。一日，转有气息，稍开目，至暮能言。数日如故。高问其婢，云：“先女死，柩亦在舟中。”女既苏，遂临悲泣，与诀。乃择吉日，遂于此地成婚。后生数子。因名其地为礼会村。</div>
<div>&nbsp;</div>
<div>○丽春</div>
<div>&nbsp;</div>
<div>丽春者，唐韦讽祖母之美婢也。祖母妒之，乘夫他出，生埋丽春于园中。至韦讽时，已九十年矣。讽好园事，锄地见发，掘之乃丽春也。眉目渐开，已而前来拜讽曰：“丽春初蒙冤死，即被一黑人引至一王府。春亦不敢自诉，而阴府已经知悉。减主母十一年禄以与春，乃付判官处分。适判官去职，此事遂寝九十年矣。盖阴司亦以下人故不急也。昨天官来搜幽司，积滞者皆决遣，春是以得生。”讽问曰：“天官何状？”曰：“绛衣赤冠，如今道士一也。”又问曰：“汝尸何得不毁？”曰：“冥事未结，尸不毁也。盖地界主以药敷之耳。”讽遂以为室。相道幽冥事，劝讽修德。曰：“天报之以福，信也。”劝讽修炼。曰：“入仙之路，福之福也。”嗣后数年，忽失讽、春所在。</div>
<div>&nbsp;</div>
<div>○李强名妻</div>
<div>&nbsp;</div>
<div>陇西李强名妻，清河崔氏，甚美。其一子生七年矣。开元二十二年，强名为南海丞。方暑月，妻因暴疾卒。广州嚣热，死后埋棺于土，其外以墼围而封之。强名痛其妻夭年，而且远官，哭之甚恸，日夜不绝声。数日，妻见梦曰：“吾命未合绝，今帝许我活矣。然吾形已败，帝命天鼠为吾生肌肤。更十日后，当有大鼠出入墼棺中，即吾当生也。然当封闭门户，待七七日，当开吾门，出吾身，吾即生矣。”及旦，强名言之，而其家仆妾梦皆协。</div>
<div>&nbsp;</div>
<div>十余日，忽有白鼠数头，出入殡所，其大如（犭屯）。强名异之，试发柩，见妻骨有肉生焉，遍体皆尔。强名复闭之。积四十八日，其妻又见梦曰：“吾明晨当活，盍出吾身。”既晓，强名发之，妻则苏矣。扶出浴之。妻素美丽人也，及乎再生，则美倍于旧。肤体玉色，倩盼多姿，祛服靓妆，人间殊色矣。强名喜形于色。时广州都督唐昭闻之，令其夫人观焉。于是别驾以下夫人皆从。强名妻盛服见都督夫人，与抗礼，颇受诸夫人拜。薄而观之，神仙中人也。言语饮食如常人而少言，众人访之，久而一对。若问冥间事，即杜口，虽夫子亦不答。明日，都督夫人置馔请至家，诸官夫人皆同往观。悦其柔姿艳美，皆曰目所未睹。既而别驾长史夫人等次日各列筵请之至宅，而都督夫人亦往。如是已二十日矣。出入如人，惟沉静异于畴昔。强名使于桂府，七旬乃还。去后其妻为诸家所迎，往来无恙。强名至，数日，妻复言病，一日遂亡。计其再生，才百日耳。或曰：有物凭焉。</div>
<div>&nbsp;</div>
<div>○祝英台</div>
<div>&nbsp;</div>
<div>梁山伯、祝英台，皆东晋人。梁家会稽，祝家上虞。尝同学，祝先归。梁后过上虞，寻访之，始知为女。归乃告父母，欲娶之，而祝已许马氏子矣。梁怅然若有所失。</div>
<div>&nbsp;</div>
<div>后三年，梁为鄞令，病且死。遗言葬清道山下。</div>
<div>&nbsp;</div>
<div>又明年，祝适马氏，过其处，风涛大作，舟不能进。祝乃造梁冢，失声哀恸。地忽裂，祝投而死。</div>
<div>&nbsp;</div>
<div>马氏闻其事于朝，丞相谢安请封为义妇。和帝时，梁复显灵异效劳，封为义忠，有事立庙于鄞云。见《宁波志》。</div>
<div>&nbsp;</div>
<div>吴中有花蝴蝶，橘蠹所化。妇孺呼黄色者为梁山伯，黑色者为祝英台。俗传祝死后，其家就梁冢焚衣，衣于火中化成二蝶。盖好事者为之也。</div>
<div>&nbsp;</div>
<div>○季攸甥女</div>
<div>&nbsp;</div>
<div>天宝初，会稽主簿季攸，有女二人，及携外甥孤女之官。有求之者，则嫁己女。己女尽而不及甥。甥恨之，因结怨而死，殡之东郊庄。</div>
<div>&nbsp;</div>
<div>数月，所给主簿市胥吏姓杨，大族子也，家甚富，貌且美。其家忽失胥，推寻不得，意其魅所惑也，则于墟墓访之。时大雪，而女殡室有衣裾出。胥家人引之，则闻屋内胥叫声。而殡棺中甚完，不知从何入。遽告主簿。主簿使发其棺。女在棺中与胥同寝，女貌如生。其家乃出胥，复修殡屋。胥既出如愚，数日方愈。女则不直于主簿曰：“吾恨舅不嫁，惟怜己女，不知有吾，故气结死。今神道使吾嫁与市吏，故辄引与同衾。既此邑通知，理须见嫁。后月一日，可合婚姻。惟舅不以胥吏见期，而违神道。请即知闻，受其所聘，仍待以女婿礼。至月一日，当具饮食，吾迎杨郎。”主簿惊叹，乃召胥吏，问为杨胥。于是纳钱数万，其父母皆会焉。攸乃为外甥女造作衣裳帷帐，至月一日又造馔，大会杨氏。鬼又言曰：“蒙恩许嫁，不胜其喜。今日故此亲迎杨郎。”言毕，胥暴卒。乃设冥婚礼，厚加棺敛，合葬于东郊。</div>
<div>&nbsp;</div>
<div>○吴王女玉</div>
<div>&nbsp;</div>
<div>吴王夫差小女曰玉，年十八。童子韩重，年十九。玉悦之，私交信问，许之为妻。重学于齐鲁之间，属其父母使求婚。王怒不与，玉结气死，葬阊门外。</div>
<div>&nbsp;</div>
<div>三年，重诘问其父母，知玉死已葬。重哭泣哀恸，具牲币往吊。玉从墓侧形见，谓重曰：“昔尔行后，令二亲从王相求，谓必克从大愿。不图别后，遭命奈何。”乃歌曰：</div>
<div>&nbsp;</div>
<div>“南山有鸟，北山张罗。志欲从君，谗言孔多。悲结生疾，没命黄垆。命之不造，冤如之何！羽族之长，名为凤凰。一日失雄，三年感伤。虽有众鸟，不为匹双。故见鄙姿，逢君辉光。身远心近，何尝暂忘。”</div>
<div>&nbsp;</div>
<div>歌毕，欷歔涕流，不能自胜。要重还冢，重曰：“死生异道，惧有尤愆。”玉曰：“一别永无后期，子将畏我为鬼而祸子乎！”重感其言，送之还冢。玉与之饮宴三日三夜，尽夫妇之礼。临出，取径寸明珠以送，重遂诣王自说其事。王大怒曰：“吾女既死，此不过发冢取物，托以鬼神。”趋收重，重走至墓所诉玉。玉曰：“无忧，今归白王。”玉妆梳忽见王。王惊喜，问曰：“尔何缘生？”玉跪而言曰：“昔诸生韩重来求玉，大王不许。今名毁义绝，自致身亡。重从远还，诣冢吊唁。玉感其笃衷，辄与相见，因以珠遗之。不为发冢，愿勿推治。”夫人闻之，出而抱之，正如烟然。</div>
<div>&nbsp;</div>
<div>○长安崔女</div>
<div>&nbsp;</div>
<div>华州柳参军，名族之子，寡欲，早孤，无兄弟。罢官，于长安闲游。上巳日，于曲江见一车子，饰以金碧，从一青衣，殊亦俊雅。已而翠帘徐搴，见掺手如玉，指画青衣，令摘芙蓉。女容色绝代，斜睨柳生良久。生鞭马从之，即见车入永从（崇）里。柳生知其大姓崔氏。</div>
<div>&nbsp;</div>
<div>女亦有母。青衣字轻红。柳生不甚贫，多方赂轻红，竟不之受。他日，崔氏女病，其舅执金吾王，因候其妹，且告曰：“请为子纳焉。”崔氏不乐。其母重违兄命，诺之。女曰：“愿得曲江所见柳生足矣。必不允，以某与外兄，终恐不生全。”其母念女深，乃命轻红于荐福寺僧道省院，达意柳生。生悦轻红而挑之，轻红大怒曰：“君性正粗，奈何小娘子属意如此！某一微贱，便忘前好。欲得岁寒，其可得乎！某且还白小娘子。”柳生再拜，谢不敏。始曰：“夫人惜小娘子情切。今小娘子不乐适王家，夫人是以偷成婚约。君可两三日就礼事。”柳生极喜，备数千百财礼，期日结婚。</div>
<div>&nbsp;</div>
<div>后五日，柳挈妻与轻红于金城里居。及旬月，金吾始至。王氏泣云：“吾夫亡，子女孤露。被侄不得礼会，强窃女去矣。兄岂无教训之道！”金吾大怒，归笞其子数十。密令捕访，弥年无获。亡何，王氏殂。柳生挈妻与轻红自金城里赴丧。金吾之子既见，遂告父。父擒柳生。生云：“某于外姑王氏处纳采娶妻，非越礼私诱也，家人大小皆熟知之。”王氏既殁，无所明，遂讼于官。公断王家先下定，合归于王。金吾子常悦表妹，亦不怨前事。</div>
<div>&nbsp;</div>
<div>经数年，轻红竟洁己处焉。金吾又亡，移其宅于崇义里。崔氏不乐事外兄，乃使轻红访柳生所在。时柳生尚居金城里，崔氏又使轻红与柳生为期。兼赉看圃竖，令积粪堆与宅垣齐。崔氏女遂与轻红蹑之，同诣柳生。柳生惊喜。又不出城，只迁群贤里。后本夫终寻崔氏女，知群贤里住，复兴讼夺之。王生情深崔氏，万途求免，托以体孕，又不责而纳焉。柳生长流江陵二年，崔氏与轻红相继殂。王生送丧，哀恸之礼至矣。轻红亦葬于崔氏坟侧。</div>
<div>&nbsp;</div>
<div>柳生江陵闲居，春二月，繁花满庭，追念崔氏，凝想形影，且不知存亡。忽闻叩门甚急，俄见轻红抱妆奁而进，乃曰：“小娘子且至。”闻似车马之声。比崔氏入门，更无他见。柳生与崔氏叙契阔，悲欢之甚。问其由，则曰：“某已与王生诀，自此可以同穴矣。人生意专，必果夙愿。”因言曰：“某少习箜篌，颇有功。”柳生即时置箜篌，调弄绝妙。亡何，王生旧使苍头过柳生门，忽见轻红，不知所以。又疑人有相似者，未敢遽言。问闾里，曰流人柳参军。弥怪，更伺之。轻红知是王生家人，亦具言于柳生，匿之。苍头却还城，具言于王生。生闻之，命驾千里而来。既至柳生门，于隙窥之。正见柳生坦腹于临轩之上，崔氏女新妆，轻红捧镜于侧。崔氏匀铅黄未竟，王生门外极叫，轻红镜坠地，有声如磬。崔氏与王先无憾，遂入。柳生惊，亦待之宾礼。俄又失崔氏所在。柳生与王生具言其事，二人相看不喻，大异之。相与造长安发崔氏所葬，验之，即江陵所施铅黄如新，衣服肌肉且无损败。轻红亦然。柳生与王生相誓，却葬之。二人入终南访道，遂不返。</div>
<div>&nbsp;</div>
<div>○周瑞娘</div>
<div>&nbsp;</div>
<div>抚州霞山民周十四郎，女瑞娘，号千一娘，年二十一未嫁。庆元二年中夏，抱疾伏枕五六旬，至七月二日遂亡。已殡，至十三日正午，忽从门外入，遇家人皆含笑相呼。父母见而唾之曰：“尔不幸夭殁，天之命也。乃敢白昼为怪。盍明以告我！”对曰：“不须怕，千一娘之死，尽是爷妈做得。”问其故，曰：“去岁九月，林百七哥过门，见我而喜。归白百五郎，欲求婚聘。及媒人求议，父母不从。林郎因此悒怏成病，五月十九日身亡。凭诉阴司，取我为妻。今相随在门首。记我生时，自织小纱六十三匹，绢七十匹，绸一百五十六匹，速取还我。”父母恻然，如其言，搬置堂上，贮以两大笼。女出，招林郎搬运去。林洋洋自如，无所畏怯。然后拜别二亲曰：“便与林郎入西川作商，莫要寻忆。”随语而没。周父邀林百五郎语其事，林云：“理属幽冥，何由穷究。”至初冬，各举柩一处火化，启木之次，二柩俱空。</div>
<div>&nbsp;</div>
<div>○楼上童女</div>
<div>&nbsp;</div>
<div>一御史巡按某处，每封门，例住轿，见对门楼上一童女，彼此顾盼。女成疾数月而死，御史初不知也。偶一夕，其女忽来求合，天未明去。夜深复来，不知所自。如此数月，遂成病，延医罔效。有司训精于医，诊其脉云：“大人尊恙，非由寒暑，似为阴邪所侵。”御史不能讳。司训云：“伺其再来，可坚留其随身一物为验。”已而复来，坚留其鞋一只。司训持此鞋遍访，有一老妪而见堕泪云：“此亡女随身鞋也。何以入公手？”司训令开棺视之，其足少一鞋。即白之御史。御史托彼厚葬之，因为设醮荐度，其怪遂绝。御史深德司训。及司训升教谕时，又与前御史相值。乃力引应试，于提场时荐之入彀，御史因此罢官。</div>
<div>&nbsp;</div>
<div>事载王元祯《说圃识余》。云刘端简公屡言其事，惜日久忘其姓名。</div>
<div>&nbsp;</div>
<div>○邹曾九妻</div>
<div>&nbsp;</div>
<div>岳州民邹曾九，以绍熙五年春首，往舒州太湖作商，留其妻甘氏于兄甘百九家，约之曰：“此行不过三两月，幸耐静待我。”已而至秋未归，甘氏逢人自淮南来，必询夫消息，皆云已客死。甘不以为信，又守之逾年，弗闻的耗，晓夕不自安。不告其兄，潜窜而东，欲寻访存亡。既抵江夏县，不能前，为市娼谭瑞诱留，遂流落失节。其心绪悒怏，仅及半岁而死。</div>
<div>&nbsp;</div>
<div>庆元四年正月，邹方自太湖回程，过鄂州城下，泊船于柳林头。登岸憩旅店，一妇人邀之啜茶。邹疑全似其妻，直造彼室，问其姓氏，答曰：“姓甘，行第百十。本非风尘中人，缘父丧母亡，流落于此。”邹曰：“故夫为谁？”曰：“巴陵邹曾九也。初去舒州时，期一季即返，后更无一音，传云已死。于今恰四周年。孤单无倚，不免靠枕席度日。”邹大怒曰：“汝浑不识得我！”妇曰：“我亦觉十分相似，只是面色黛黑耳。”邹益怒曰：“我身便是汝夫，原不曾死。遭病患磨折，以故久不得归。汝亦何至入此般行户，贻辱于我。叵耐百九舅，更无兄弟之情，纵汝如此。目今与谁同活？”妇曰：“孑然。”邹即令算还店家房钱，携之回岳。是日，就见甘百九，作色责问。百九曰：“尔去之后，妹子一向私走，近日却在江夏谭瑞家。正欲经官，且得尔到，明日即同诣州陈状。”郡守追逐人赴司，未质究问，甘氏于众中出，倒退数步，化为黑气而散，讼事遂止。</div>
<div>&nbsp;</div>
<div>○解七五姐</div>
<div>&nbsp;</div>
<div>房州人解三师，所居与宁秀才书馆为邻。一女七五姐，自小好书。每日窃听诸生所读，皆能暗诵。其父素嗜道教，行持法书。女遇父不在家时，辄亦私习。年二十三，当淳熙十三年九月，招归州民施华为赘婿。年留未久，即出外作商。至十五年四月通三师书，因寓密信告妻曰：“我在汝家日，为丈人丈母凌辱百端。况于经纪不遂，今浪迹汝（遂）宁[府]。汝独处耐静，勿萌改适之心。容我称意时，自归取汝。”女视毕掩泣，即日不食。奄奄如痨瘵，以八月死，华不知也。</div>
<div>&nbsp;</div>
<div>后两月，正在遂宁旅舍，忽见女来。惊起叩之曰：“自房陵抵此，千里尚遥。汝单弱妇人，何以能至？”答曰：“缘接得汝书后，愁思成疾。父母不相怜，反行责骂。已写一帖子置室中，托言投水，切莫相寻。由是脱身行乞，受尽苦辛，经行霜雪，两脚皆穿，仅得见尔。”华视其衣履破碎，拊之而哭。携手入房，饲以肉食，及买衣与之，遂同处。</div>
<div>&nbsp;</div>
<div>华资囊颇赡。至绍熙七（元）年冬，欲与妻还三师家，坚不可，乃还归州。明年冬，解三师邻人田乙作客抵归州，遇施华。华延至其居，女出相见。田乙惊言：“七五姐亡去三载，何由得生身却在此？”女曰：“我诈父母云赴水，而潜来访施郎，非真死也。”田大疑讶，仍不欲尽言。及房陵，为三师道所见。三师不信，但举女枢火化，尸朽腐矣。</div>
<div>&nbsp;</div>
<div>四年，华迁居荆南。明年，解三师闻之，遣男持书信验。见华与妹情好甚洽。住数月，相率来房州。解氏喜，置酒召会诸亲。诸亲共云：“七五姐不幸夭逝，于今七年，且又焚化了。此殆精魅假托，将必为施郎不利。宜思其策。”三师心为动。明日，招法师来考治，女怡然自若。法师书符未成，女别书一符破之。法师再书灵官捉鬼符，女作九天玄女符破之。法师不复施他技，抚剑顾之曰：“汝的是何精灵耶？”女曰：“我在生时，尽读父法书。又于梦中蒙九天玄女传教我反生还魂之法，遂得再为人，永住浮世。吾常有济物之心，亦不曾犯天地禁忌。尔过愆甚多，有何威神而能治我？”法师不能答而退。女见父母亲戚如初。</div>
<div>&nbsp;</div>
<div>庆元元年，解氏尽室游玩郊野。到女葬处，漫指示之。女大笑，走入山，怪遂绝。</div>
<div>&nbsp;</div>
<div>○金明池当垆女</div>
<div>&nbsp;</div>
<div>赵应之，南宋宗室也。偕弟茂之入京师，与富人吴小员外日日纵游。一日，至金明池上。行小径，得酒肆。花竹扶疏，器用整洁可爱。寂然无人，止一当垆少艾。三人驻留饮酒，应之招女侑觞。吴大喜，坐间以言挑之，欣然相允，共坐举杯。其父母自外归，女亟起。三人兴既败，辄舍去。时春已尽，不复再游。但思慕之心，屡形寤寐。</div>
<div>&nbsp;</div>
<div>明年，相率寻旧游。至其处，则门户萧然，当垆人已不见。乃少坐索酒，询其家曰：“去年过此，见一女子。今何在？”翁媪颦蹙曰：“正吾女也。去岁举家上冢，是女独留。吾未归时，有轻薄三少年来饮共坐。吾薄责之，女悒怏数日而死。屋侧小丘，正其冢也。”三人不复问。促饮言旋，沿路伤叹而已。</div>
<div>&nbsp;</div>
<div>将及门，见一女幂首摇摇而来，呼曰：“我去岁池上相见人也。员外得非往我家访我乎？我父母欲君绝念，诈言我死，设虚冢相疑。我一春望君，幸而相值。今徙居城中委巷，一楼极宽洁，可同往否？”三人喜甚，下马偕行。既至，则共饮，吴生留宿。往来逾三月，颜色渐憔悴。其父责二赵曰：“汝向诱吾子何往？今病如是，万一不起，当诉于官。”兄弟相顾悚汗，心亦疑之。闻皇甫法师善治鬼，往谒之，邀请同视吴生。皇甫望见大惊曰：“鬼气甚盛，祟深矣！宜亟避之西方三百里外。倘满百二十日，必为所害，不可治矣。”三人即命驾往西路，每当食处，女先在房，夜则据榻。到洛未几，适满二十旬。会谈酒楼，且忧且惧。会皇甫跨驴过其下，拜揖祈请。皇甫为结坛行法，以剑授吴曰：“子当死。归试紧闭门，黄昏时有击者，无问何人即斫之。幸而中鬼，庶几可活。不幸杀人，即当偿命。均为一死，或有脱理。”吴如其言，及昏，果有击门者。斫之以剑，应手仆地。命烛照之，乃女也，流血滂沱。为街卒所录，并二赵皇甫师皆系狱。狱不能决，府遣吏审池上之冢。父母告云已死。发瘗视验，但衣服如蜕，无复形体。遂得脱。</div>
<div>&nbsp;</div>
<div>○李会娘</div>
<div>&nbsp;</div>
<div>金彦与何俞出城西游春，见一座院华丽，乃王太尉锦庄。贳酒坐阁子上，彦取二弦轧之，俞取箫管合奏。忽见亭上有一女子出曰：“妾亦好此乐。”令仆子取蜜煎劝酒。俞问姓氏，答曰：“姓李，名会娘。”二人次日复往，其女又出。二人请同坐饮酒，笑语谐谑。女属意于彦，情绪正浓，忽报太翁至，女惊忙而去。自此两情无缘会合。</div>
<div>&nbsp;</div>
<div>次年，清明又到，彦思锦庄之事，仍寻旧约。信步出城，行入小路，忽听粉墙间有人呼声。熟视之，乃会娘也。引彦人花阴间叙衷情。云雨才罢，会娘请随彦归去。彦遂借一空宅居之，朝夕同欢。月余，俞拉访锦庄，忽遇老妪哭云：“会娘因二客同饮，得疾而死久矣。”彦归诘会娘，答曰：“妾实非人也。为郎君当时一顾之厚，遂有今日。郎君不以生死为间，妾之愿也。”</div>
<div>&nbsp;</div>
<div>○西湖女子</div>
<div>&nbsp;</div>
<div>乾道中，江西某官人赴调都下。因游西湖，独行疲倦，小憩道旁民家。望双鬟女子在内，明艳动人，寓目不少置。女亦流盼寄情。士眷眷若失。自是时一往，女必出相接，笑语绸缪。挑以微词，殊无羞拒意，然冀顷刻之欢不可得。既注官言归，往告别。女乘间私语曰：“自与君相识，彼此倾心。将从君西，度父母必不许。奔而骋志，又我不忍为。使人晓夕劳于寤寐，如之何则可！”士求之于父母，啖以重币，果峻却焉。到家之后，不复相闻。</div>
<div>&nbsp;</div>
<div>又五年，再赴调。亟寻旧游，茫无所睹矣。怅然空还，忽遇之于半途。虽年貌加长，而容态益媚秀。即呼揖问讯，女曰：“隔阔滋久，君已忘之耶？”士喜甚，叩其徙舍之由。女曰：“我久适人，所居在城中某巷。吾夫坐库务事，暂系府狱，故出而祈援，不自意值故人。能过我啜茶否？”士欣然并行。二里许，过士旅馆，指示之，女约就彼，遂从容与之狎。士馆僻在一处，无他客同邸，女曰：“此自可栖泊，无庸至吾家也。”留半岁，女不复顾家。亦间出外，略无分毫求索。士亦不忆其有夫，未尝问。将还，议挟以偕游，始敛衽颦蹙曰：“自向来君去后，不能胜忆念之苦，厌厌成疾，甫期年而亡。今之此身，盖非人也。以宿生缘契，幽魂相从。欢期有尽，终天无再合之欢。虑见疑讶，故详言之。但阴气侵君已深，势当暴泻，惟宜服平胃散以补安精血。”士闻语，惊惋良久。乃云：“我曾看《夷坚志》，见孙九鼎遇鬼，亦服此药。吾思之，药味皆平，何得功效如是？”女曰：“其中有苍术，去邪气上品也，第如吾言。”既而泣下。是夜同寝如常，将旦，恸哭而别。暴泻下，服药，一切用其戒。后每为人说，尚凄惨不已。</div>
<div>&nbsp;</div>
<div>○易万户</div>
<div>&nbsp;</div>
<div>隆庆年间，西安易万户以卫兵屯京师，与同乡某工部君交最欢。二家各有孕。偶会他席，酒酣，随俗割襟，为指腹之盟。已，工部君以言忤旨，谪远州去。万户亦移镇边地，茫然星散。于时万户生男，工部生女，第隔越无由践盟耳。</div>
<div>&nbsp;</div>
<div>久之，工部染厉谪乡，举家皆殒，以丧归，葬郊坰之野。万户亦相继卒。万户男易生既壮，与其偶日夜较艺。有兔起草间，生弯弓逐之。至一墅，见长者衣冠伟然，曰：“此非易郎乎？”生下马趋拜。长者携至堂上，酒数行，曰：“吾与君葭莩不薄。”命童子持一裹至，发之，罗衫一角，合缝押字尚半，曰：“二人情既断金，家皆种玉。得雄者为婿，必偕百年，背盟者天厌之。某年月日。某书。”坐客名皆列焉。生缔视之，识其父字，涕下交颐。忽孺人珠冠绯袍，拥一女至，贞色淡容，蕴秀苞丽，目所未睹。生又趋拜。孺人谓长者曰：“极知良缘，先人戒命。第媒妁未通，筐篚未效，如礼何？”长者曰：“交盟无执伐，且仪文末耳。君倘不弃，今夕便可就甥室。”女已避去，孺人再拥之出，交拜花烛，卺饮皆如故事，两情极欢。及明，女又戒旦，生已忘归。展转累月，生忽念家曰：“路当不遥，归可即至。”其家极留款，生知其意，谓马久失调，须骑出盘旋。已加鞭去矣。回视栖处，何有人家，惟群冢丛墓耳。</div>
<div>&nbsp;</div>
<div>归言其事，有知者曰：“盟果有之。第工部举家绝矣，此其幽宫也。郎君不可再往。”生遂舍之。适长安，袭父职，归，即奉檄理卫事。夜出巡堡，至一处。前女抱一子迎谓生曰：“君即忘妾，襁中儿谁之子？此子有贵征，必大君门户。今以相授，妾亦藉手称不负君矣。”生受子顾之，貌酷肖己。大悦，迫而与言，忽失女所在。生屡有娶，皆求佳者，然莫能如女，而亦绝无生息。奄忽十有八载，生倦于戎武。此儿果健有略，竟以自代。</div>
<div>&nbsp;</div>
<div>○草市吴女</div>
<div>&nbsp;</div>
<div>鄂州南草市茶店仆彭先者，虽廛肆细民，而姿相白皙若美男子。对门富人吴市女，每于帘内窥觇而慕之，无由可通缱绻，积思成瘵。母怜之，私叩曰：“儿得非心中有所不惬乎？”对曰：“实然。惧为父母羞，不敢言。”强之再三，乃以情告。母语其父，父以门第太不等，将贻笑乡曲，不听。至于病笃。所亲或知其事，劝吴翁勉使从之。吴呼彭仆谕意，谓必欢喜过望。<a href="http://www.mingqingxiaoshuo.com/renwu/pengshi/" target="_blank" class="infotextkey">彭时</a>已议婚，且鄙女所为，出辞峻却。女遂死。即葬于百里外本家山中，凶仪丰盛，观者叹诧。</div>
<div>&nbsp;</div>
<div>山下樵夫少年，料其瘗藏丰备，遂谋发冢。既启棺，扶女尸起坐剥衣，女忽开目相视，肌体温软。谓曰：“我赖尔力，幸得活。切忽害我。候黄昏抱归尔家安息，若能安好，便为尔妻。”樵如其言，仍为补治茔穴而去。及病愈，据以为妻。布裳草履，无复昔日容态。然思彭生之念，未尝暂忘。</div>
<div>&nbsp;</div>
<div>乾道五年春，绐樵云：“我去南山久，汝办船载我一游。假使我家见时，喜我死而复生，必不穷问。”樵与俱行。才入市，径访茶肆，登楼。适彭携瓶上。女使樵下买酒，亟邀彭并膝，道<a href="http://www.mingqingxiaoshuo.com/shitairenqing/zaishengyuan/" target="_blank" class="infotextkey">再生缘</a>由，欲与之合。彭既素鄙之，仍知其已死，批其颊曰：“死鬼，争敢白昼见形！”女泣而走，逐之，坠于楼下，视之死矣。樵以酒至，执彭赴里保。吴氏闻而悉来，守尸悲哭，殊不晓所以生之故，并捕樵送府。遣县尉诣墓审验，空无一物。狱成，樵坐破棺见尸论死，彭得轻比。云居寺僧了清，是时抄化到鄂，正睹其异。</div>
<div>&nbsp;</div>
<div>○韦皋</div>
<div>&nbsp;</div>
<div>唐两川节度使韦皋，少游江夏，止于姜使君之馆。姜氏孺子曰荆宝，已习二经。虽兄呼韦，而恭事之礼如父也。荆宝有小青衣曰玉箫，才十岁，常令祗事韦兄，玉箫亦勤于应奉。</div>
<div>&nbsp;</div>
<div>后二载，姜使君入关求官，而家累不行。韦乃居止头陀寺，荆宝亦时遣玉箫往役给奉。玉箫年稍长大，因而有情。时陈廉使得韦季父书云：“侄皋久客贵州，切望发遣归觐”。廉使启缄，遗以舟楫服用，仍恐淹留，请不相见，泊舟江濑，俾篙工促行。韦昏暝拭泪，乃裁书以别荆宝。宝顷刻与玉箫俱来，既悲且喜。宝命青衣从往，韦以违觐日久，不敢俱行，乃固辞之。遂与言约：“少则五载，多则七年，取玉箫。”因留玉指环一枚，并诗一首遗之。</div>
<div>&nbsp;</div>
<div>暨五年，既不至，玉箫乃静祷于鹦鹉洲。又逾年，至八年春，玉箫叹曰：“韦家郎君，一别七年，是不来耳。”遂绝食而殒。姜氏愍其节操，以玉环着于中指而殡焉。</div>
<div>&nbsp;</div>
<div>后韦镇蜀，到府三日，询狱囚，其轻重之系，近三百余人，其中一辈，五器所拘，偷视厅事，私语云：“仆射是当时韦兄也。”乃厉声曰：“仆射，仆射，忆姜家荆宝否？”韦曰：“深忆之。”曰：“即某是也。”公曰：“犯何罪而重系？”答曰：“某辞别之后，寻以明经及第，再选青城县令。家人误爇廨舍库牌印等。”韦曰：“家人之犯，固非己尤。”即与雪冤，仍归墨绶，乃奏眉州牧。敕下，未令赴任，遣人监守，且留宾幕。时属大军之后，草创事繁，凡经数月，方问玉箫何在。姜曰：“仆射维舟之夕，与伊留约，七载是期。既逾时不至，乃绝食而终。”因吟留赠玉环诗曰：</div>
<div>&nbsp;</div>
<div>“黄雀衔来已数春，别时留解赠佳人。长江不见鱼书至，为遣相思梦入秦。”</div>
<div>&nbsp;</div>
<div>韦闻之，益增凄叹，广修经像，以报夙心。且相念之怀，无由再会。</div>
<div>&nbsp;</div>
<div>时有祖山人者，有少翁之术，能令逝者相亲。但令府公斋戒七日。清夜，玉箫乃至。谢曰：“承仆射写经造像之力，旬日便当托生。却后十三年，再为侍妾，以谢鸿恩。”临去微笑曰：“丈夫薄情，令人死生隔矣。”</div>
<div>&nbsp;</div>
<div>后韦以陇右之功，终德宗之代，理蜀不替。是故年深，累迁中书令。天下响附，泸僰归心。因作生日，节镇所贺，皆贡珍奇。独东川卢八座送一歌姬，未当破瓜之年，亦以玉箫为号。观之，乃真姜氏之玉箫也。而中指有肉环隐出，不异留别之玉环也。韦叹曰：“吾乃知存殁之分，一往一来。玉箫之言，斯可验矣。”</div>
<div>&nbsp;</div>
<div>绝好一本《<a href="https://www.mingqingxiaoshuo.com/zajuxiqu/yuhuanji/" target="_blank" class="infotextkey">玉环记</a>》现成情节。</div>
<div>&nbsp;</div>
<div>○李元平</div>
<div>&nbsp;</div>
<div>唐李元平，大历五年，客于东阳寺中读书。岁余，薄暮见一女子，红裙绣繻，容色美丽，领数青衣来入僧院。元平悦而窥之，问以所适及姓氏。青衣怒曰：“谁家儿郎，遽此相逼。俱为士类，不合形迹也。”元平拜求请见，不许。须臾，女在院出，四顾，忽见元平，有如旧识。元平非意所望，延入问其行里。女曰：“亦欲见君论夙昔之事。我已非人，得无惧乎？”元平心既相悦，略无疑阻。女曰：“吾父昔任江州刺史，君前身为门夫，恒在使君家长直，虽生于贫贱，而容色可悦。我因缘之，故私与君通。才过十旬，君患霍乱殁。我不敢哭，哀倍常情。便潜以朱笔涂君左股，将以为志。常持千眼千手咒，每旦焚香发愿：各生富贵之家，相慕愿为夫妇。请君验之。”元平乃自视，实如其言，因留宿，欢甚。及晓，将别，谓元平曰：“托生时至，不可久留。后身之父，现任刺史。我年十六，君即为县令，此时正当与君为夫妇，幸存思恋，慎勿婚也。然天命已定，君虽别娶，亦不可得。”悲泣而去。他年，果为夫妇。出《异物志》。</div>
<div>&nbsp;</div>
<div>○杨三娘子</div>
<div>&nbsp;</div>
<div>青州人韦高，避靖康乱南徙，居明州。绍兴初，诣临安赴铨。时因事出崇新门，逢青衣前揖问曰：“君得非韦五官人字尚臣者乎？”高曰：“是也。何以知吾字？”曰：“杨三娘子欲相见，凭达家书。适在帘内望见君，亟使我相邀，愿移玉一往。”高之舅氏杨佥判，时寓新安。知其女三娘嫁李县尉，而彼此流落，久不相闻。乃先叩其故。曰：“李尉死已二年，杨家原未知也。娘子用是欲寄声甚切。”高恻然愍之，遂同往。至一小宅，三娘出拜，具诉孀居孤苦之状。且言：“所以独处自守，不为骨肉羞者，东邻桑大夫与西邻王老娘之力也。二人皆山东人，俯我如父母，今当邀致之。”俄顷俱来，遂具酒共坐。桑翁兖州人，王娘单父人，皆年七十余。日暮，高辞退曰：“吾今出江下，访新安客旅，报舅家。”后日又过此，王媪询高妻族，曰：“吾妻郑氏，亡已久，家惟二老婢。见谋婚配，以贫未办耳。”媪喜曰：“姑舅兄弟，通婚甚多。三娘于势须适人，与其倩行媒，淹岁月，孰若就此成夫妇哉。今日之会，殆非偶然者。”高曰：“虽然，吾当白舅氏以俟命。”三娘曰：“五哥以妹为丑恶，则在所不言。不然，则吾父母经年无音信，吾朝夕不能活。正使归他人，亦无可奈，况于邂逅相遇得外兄乎？”桑翁亦赞襄，以为不可失。高遂许诺。三娘自取缣帛之属，付王媪备礼纳采。是夕成嘉好。</div>
<div>&nbsp;</div>
<div>留六七夕，高入市，遇有荷先牌过者，曰杨佥判宅二承务。视之乃舅子也。相携入酒肆，具以事告，且谢不告而娶之罪。杨大骇曰：“三妹同李尉赴官，到此暴卒。李恐违任限，姑藁葬崇新之野。以书报吾家，吾父使我来挈其柩，安得有此？”高犹疑未判，率诣其处，不见居室，但丛冢间杰然一木，标曰：“李县尉妻杨三娘子墓。”左曰“兖州桑大夫”，右曰“单州王七娘”。二子泣叹良久。高曰：“谚云：‘一日共事，十日相思。’吾七日之好，义均伉俪，岂以人鬼为间哉！”为之素服哭奠，与杨生同护其丧。行过严州，梦三娘立岸上相呼，招使登舟，不肯，曰：“生平无过恶，便得托生。感君恩义之勤，今恳祈阴官，乞复女身，与君为来生妻，以答大贶。”泣而别。</div>
<div>&nbsp;</div>
<div>高调定海尉，衡阳丞，容州普宁令，历十七八年，谋娶妇，辄不偶。即至普宁二年，每见县治侧一民家女，及笄矣，貌绝妍越俗。比数数窥之，女亦出入无所避。遂遣人求婚，女家力拒之，曰：“我细民，以卖酒为活，女又野陋，不堪备妾侍，岂敢望此。”高意不自惬，宛转开谕，且以语胁之，竟谐其约。洎解印，乃聘之以归。女步趋容止，绝似三娘，初不以为异也。后询其年命，盖严州得梦之次日。其为杨氏后身无疑矣。</div>
<div>&nbsp;</div>
<div>○绿衣人</div>
<div>&nbsp;</div>
<div>天水赵源，早丧父母，未有妻室。延祐间，游学至于杭州钱塘。后居西湖葛岭之上，其侧即宋贾秋壑旧宅也。源独居无聊，尝日遇晚徙倚门外。忽有一女子从东而来，绿衣双鬟，年可十五六，虽不盛妆浓饰，而姿色过人。源注目久之。明日出门又见。如此凡数度，日晚辄来。源戏而问之曰：“娘子家居何处，暮暮来此？”女笑而拜曰：“儿家与君为邻，君自不识耳。”源试挑之，女子欣然而应。因遂留宿，甚相亲昵。明日辞去，夜则复来。如此凡有月余，情爱甚至。源问其姓氏，居址何处，女子曰：“君但得美妇则已，何用强问我也。”叩之不已，则曰：“儿尝衣绿，但呼我为绿衣人可矣。”终不告以居止所在。源意其为巨室妾媵，夜出私奔，或恐事迹彰闻，故不肯言耳。信之不疑，宠念转密。</div>
<div>&nbsp;</div>
<div>一夕，源被酒，戏谓绿衣曰：“此真所谓‘绿兮衣兮，绿衣黄裳’者也。”女子有惭色，数夕不至。及再来，源叩之，乃曰：“本欲相与郎君偕老，奈何以婢妾待之，令人忸怩不安，故数日不敢侍君之侧。然君已知乎，今不复隐，请得备言之：儿与君，旧相识也。今非至情相感，莫能及此。”源问其故，女惨然曰：“得无相难乎。儿实非今世人，亦非有祸于君者。盖其数当然，夙缘未尽尔。”源大惊曰：“愿闻其详。”女子曰：“儿故宋平章秋壑之侍女也。本临安良家子女，少善弈棋。年十五，以棋童入侍。每秋壑回朝，宴坐半闲堂，必召儿侍弈，备见宠爱。是时君为其家苍头，职主煎茶。吾因供进茶瓯，得至后堂。君时少年，美姿容，儿见而慕之。尝以绣罗钱箧，乘暗投君，君亦以玳瑁指盒为赠。彼此虽各有意，而内外严密，莫能得其便。后为同辈所觉，谗于秋壑，遂与君同赐死于西湖断桥之下。君今已再世为人，而儿犹在鬼录，得非命欤！”言讫，呜咽泣下，源亦为之动容。久之，乃曰：“审如此，则吾与汝乃再世因缘也。当更加亲爱，以偿畴昔之愿。”自是遂留宿源舍，不复更去。</div>
<div>&nbsp;</div>
<div>源素不善棋，教之弈，尽得其妙。凡平日以棋称者，皆莫能敌也。每说秋壑旧事，其所目击者，历历甚详。尝言秋壑一日倚楼闲望，诸姬皆侍。适有二人，乌巾素服，乘小舟由湖登岸。一姬曰：“美哉二少年！”秋壑曰：“愿事之耶？当令纳聘。”姬笑而无言。逾时令人捧一盒，呼诸姬至前曰：“适为某姬纳聘，可启视之。”则姬之首也。诸姬皆战栗而退。</div>
<div>&nbsp;</div>
<div>又尝贩盐数百艘，至郑市卖之。太学有诗曰：</div>
<div>&nbsp;</div>
<div>“昨夜江头涌碧波，满船都载相公鹾。虽然要作调羹用，未必调羹用许多。”</div>
<div>&nbsp;</div>
<div>秋壑闻之，遂以士人付狱，论以诽谤罪。</div>
<div>&nbsp;</div>
<div>又尝于浙西行公田法，民受其苦。或题诗于路左云：</div>
<div>&nbsp;</div>
<div>“襄阳累岁困孤城，豢养湖山不出征。不识咽喉形势去，公田枉自害苍生。”</div>
<div>&nbsp;</div>
<div>秋壑见之，捕得，遭显戮。</div>
<div>&nbsp;</div>
<div>又尝斋云水千人，其数已足，又一道士衣裾褴褛，至门求斋。主者以数足，不肯引入。道士坚求不去，不得已于门侧斋焉。斋罢，覆其钵于案而去。众将钵力举之，不动，启于秋壑，自往举之，乃有诗二句云：</div>
<div>&nbsp;</div>
<div>“得好休时便好休，收花结子在绵州。”</div>
<div>&nbsp;</div>
<div>始知真仙降临而不识也，然终不喻绵州之意。嗟乎！孰知有漳州水绵庵之厄也？</div>
<div>&nbsp;</div>
<div>又尝有艄人泊舟苏堤，时方盛暑，卧于舟尾，终夜不寐。见三人长不盈尺，集于沙际。一曰：“张公至矣，如之奈何？”一曰：“贾平章非仁者，决不相恕。”一曰：“我则已矣，公等及见其败也。”相与哭入水中。次日，渔者张公获一鳖，径三尺余，纳之府第。不三年而祸作。盖物亦以先知数而不可逃也。</div>
<div>&nbsp;</div>
<div>源曰：“吾今日与汝相遇，抑岂非数乎？”女曰：“是诚不妄矣。”源曰：“汝之精气，能久存于世耶？”女曰：“数至则散矣。”源曰：“然则何时？”女曰：“二年尔。”源固未之信。及其卧病不起，源为之延医，女不欲，曰：“曩固已与君言矣。姻缘之契，夫妇之情，尽于此矣。”即以手握源臂而与之诀曰：“儿以幽阴之质，得事君子。荷蒙不弃，周旋许时。往者一念之私，俱蹈不则之祸。然而海枯石烂，此恨难消；地老天荒，此情不泯。今幸得续前生之好，践往世之盟，三载于兹，志愿足矣。请从此辞，毋更以为念也。”言讫，面壁而卧，呼之不应矣。源大伤恸，为治棺榇而敛之。将葬，怪其柩甚轻，启而视之，惟衣衾钗珥在耳。虚葬于北山之麓。源感其情，不复再娶，栖灵隐寺出家为僧，终其身云。</div>
<div>&nbsp;</div>
<div>○张越吾</div>
<div>&nbsp;</div>
<div>三辅张越吾孝廉，计偕在京，中煤毒死。有亲契李大学经纪其丧，而扶送之归。及抵家，孝廉妇迎泣致谢，言在京在途，笃情如此。李诧曰：“嫂何以知之？”曰：“夫已先讣归家语妾矣。又谓‘今为上帝所怜，命作江都城隍神。但听壁上车马鼓吹声，则我已至也。’”居帷中，伉俪如旧。</div>
<div>&nbsp;</div>
<div>后数年，李忽梦孝廉谓曰：“上帝以我数归，尘缘不断，谪我投生于高唐州林接武秀才家为子。其地去城十五里某村中。越六年，君谒选当为某邑丞，可携喜姐过高唐，俾我一观。”孝廉止一女名喜姐，往已许聘李子。在京殓时，李简装得珠一封，上题曰“珠购得为喜姐妆资。”时女适李子矣。李因得选，果授某邑丞。携家过高唐，令孝廉家仆来童觅村中林秀才，忽一家小儿在门呼曰：“来童，来童，我是汝故主人张越吾。李亲家来乎？喜姐来乎？”曰：“皆在此。”遂延至家，劳问如平生。问女：“珠安在？”曰：“在。”则又喜。</div>
<div>&nbsp;</div>
<div>时曹侯铎守高唐，耳其事，为郡侯罗公道之，罗公檄召之来。是日，方讲业学宫，而林生抱儿至。儿称公祖，仪礼皆如孝廉。问其科名及同榜士，皆胪列甚悉。问文记否，曰：“墨卷七作尚能成诵，余亦不记。”揖逊而退。姑苏张伯起为作传。</div>
<div>&nbsp;</div>
<div>《幽明录》云：晋桓帝时，陇西秦嘉为曹掾，赴洛。妇曰徐淑，归宁于家。昼卧，流涕覆面。嫂怪问之，曰：“适见喜自说往津乡亭病亡，一客守丧，一客赍书还，日中当至。”举家大惊。书至，事如梦。此与张越吾事相类。</div>
<div>&nbsp;</div>
<div>○李庶</div>
<div>&nbsp;</div>
<div>北魏李庶妻，元罗女也。庶亡后五年，元氏更适赵起。尝梦庶谓己曰：“我薄福，托刘氏为女，明旦当出。彼家甚贫，恐不能见养。夫妻旧恩，故来相见告君，宜乞取我。刘家在七帝坊十字街东南八穷巷是也。”元氏不应。庶曰：“君似惧赵公意，我自说之。”于是起亦梦焉。起寤问妻，言之符合。遂持钱帛躬往求刘氏，如所梦得之。养女长而嫁焉。见《北史》。</div>
<div>&nbsp;</div>
<div>○涂修国二女</div>
<div>&nbsp;</div>
<div>周昭王二十四年，涂修国献青凤丹鹊各一雌一雄。孟夏之时，凤鹊皆脱易毛羽，聚鹊翅以为扇，缉凤羽以饰车盖也。扇一名游飘，二名翛翩，三名亏光，四名仄影。时东瓯献二女，一名延娟，二名延娱。使二人更摇此扇，侍于王侧，轻风四散，泠然自凉。此二人辨口丽辞，巧善歌笑。步尘上无迹，行日中无影。及昭王沦于汉水，二女与王乘舟，夹拥王身同溺于水。故江汉之人到今思之，立祀于江湄。数十年间，人于江汉之上，犹见王与二女，乘舟戏于水际。至暮春上巳之日，禊集祠间，或以时鲜甘味，采兰杜，包裹以沉水中；或结五色纱囊盛食，或用金铁之器并沉水中，以惊蛟龙水虫，使畏之，不侵此食也。其水傍号曰《招祇之祠》。</div>
<div>&nbsp;</div>
<div>○李行修</div>
<div>&nbsp;</div>
<div>李十一郎行修，初娶江西廉史王仲舒女。贞懿贤淑，行修敬之如宾。王女有幼妹，尝挈以自随，行修亦深所鞠爱。</div>
<div>&nbsp;</div>
<div>元和中，洛下有名公，与淮南节使李公鄘论亲。李家吉期有日，同请行修为傧。是夜礼竟，行修昏然而寐。梦己之再娶，其妇即王氏之幼妹。惊觉，甚恶之。遽命驾归，见王氏晨兴，拥膝而泣。行修家有旧使苍头，性颇凶横，往往忤王氏意。其时行修意王氏为苍头所忤，欲杖之。寻究其由，家人皆曰：“老奴于厨中自说五更作梦，梦阿郎再娶王家小娘子。”行修以符己梦，尤恶其事。乃强喻王氏曰：“此老奴安足信。”无何，王氏果以疾终。</div>
<div>&nbsp;</div>
<div>时仲舒出牧吴兴，凶问至，悲恸且极。遂有书疏意托行修续亲。行修伤悼未忘，固阻王公之请。有秘书卫随者，有知人之鉴。忽谓行修曰：“侍御何怀亡夫人之深乎！奚不问稠桑王老。”</div>
<div>&nbsp;</div>
<div>后二三年，王公屡讽行修，托以小女，行修坚不纳。及行修除东台御史，是岁汴人李介逐其帅，召征徐泗兵讨之，道路使者星驰，又大掠焉。行修络辔出关，程次稠桑驿。已闻敕使数人先至，遂取稠桑店宿。日迨瞑，有老人自东而过。店之南北，争牵衣请驻。行修讯其由，店人曰：“王老善录命书，为乡里所敬。”行修忽悟卫秘书之言，密令召之，遂说所怀之事。老人曰：“十一郎欲见亡夫人，今似可也。”乃引行修使去，由一径入土山中，又陟一坡，高数仞，坡侧隐隐若见丛林。老人止于路隅，谓行修曰：“十一郎但于林下呼‘妙子’，必有人应。应即答云：‘传语九娘子，今夜暂将妙子同看亡妻。’”行修如王老教，呼于林间，果有人应。仍以老人语传入。有顷，一女子出云：“九娘子遣随十一郎去。”其女子言讫，便折竹一枝跨焉，亦与行修折一竹枝令跨之，迅疾如马，与女子并驰，依依如抵西南。行约数十里，忽到一处，城阙壮丽，前经一大宫，宫有门，仍云：“但循西廊直北，从南第二院，则贤夫人所居。”行修一如女子之言，趋至北廊及院，果见十数年前亡者一青衣出焉，迎行修前拜。乃赍一榻云：“十一郎且坐，娘子续出。”行修比苦肺疾，王氏尝与行修备治疾皂荚子汤，自王氏之亡也，此汤少得。至是，青衣持汤，令行修啜焉，即宛是王氏手煎之味。饮未竟，夫人遽出，涕泣相见。行修方欲申情，王氏固止之曰：“与君幽显异途，不当如此。苟不忘平生，但纳小妹，即于某之道尽矣。”言讫，已闻门外女子叫：“李十一郎速出”。声甚切。行修出，其女子且怒且责：“措大不别头脑，宜速返！”依前跨竹枝同行。有顷，却至旧所。老人枕块而寐，闻行修至，遽起云：“岂不如意乎？”行修拜谢，因问九娘子何人。曰：“此原上有灵应九子母祠耳。”老人引行修却至逆旅，壁釭荧荧，枥马啖刍如故，仆夫等昏惫熟寐。老人因辞去。行修心愦然一呕，所饮皂荚子汤出焉。</div>
<div>&nbsp;</div>
<div>从是，行修续王氏之婚，后官至谏议。出《续定命录》。</div>
<div>&nbsp;</div>
<div>○杨玉香</div>
<div>&nbsp;</div>
<div>林景清，闽县人。成化己亥冬，以乡贡北上，归过金陵。院妓杨玉香，年十五，色艺绝群，性喜读书，不与俗偶，独居一室。贵游慕之，即千金不肯破颜。姊曰邵三，虽乏风貌，然亦一时之秀。景清与之狎，饮于瑶华之馆。因题诗曰：</div>
<div>&nbsp;</div>
<div>“门巷深沉隔市喧，湘帘影里篆浮姻。人间自有瑶华馆，何必还寻弱水船。”</div>
<div>&nbsp;</div>
<div>又曰：</div>
<div>&nbsp;</div>
<div>“珠翠行行间碧簪，罗裙浅澹映春衫。空传大令歌桃叶，争似花前倚邵三。”</div>
<div>&nbsp;</div>
<div>明日玉香偶过其馆，见之，击节叹赏，援笔而续曰：</div>
<div>&nbsp;</div>
<div>“一曲霓裳奏不成，强来别院听瑶笙。开帘觉道春风暖，满壁淋漓白雪声。”</div>
<div>&nbsp;</div>
<div>题甫毕，适景清外至，投笔而去。景清一见魂销，坚持邵三而问。三曰：“吾妹也。彼且简对不偶，诗书自娱，未易动也。”景清强之，乃与同至其居。穴壁潜窥，玉香方倚床伫立，若有所思。顷之，命侍儿取琵琶作数曲。景清情不自禁，归馆，以诗寄之曰：</div>
<div>&nbsp;</div>
<div>“倚床何事敛双蛾，一曲琵琶带恨歌。我是江州旧司马，青衫染得泪痕多。”</div>
<div>&nbsp;</div>
<div>玉香答之曰：</div>
<div>&nbsp;</div>
<div>“销尽炉香独掩门，琵琶声断月黄昏。愁心正恐花相笑，不敢花前拭泪痕。”</div>
<div>&nbsp;</div>
<div>明日，景清以邵三为介，盛饰访之。途中诗曰：</div>
<div>&nbsp;</div>
<div>“洞房终日醉流霞，闲却东风一树花。问得细君心内允，双双携手过邻家。”</div>
<div>&nbsp;</div>
<div>既至，一见交欢，恨相知之晚也。景清诗曰：</div>
<div>&nbsp;</div>
<div>“高髻盘云压翠翘，春风并立海棠娇。银筝象板花前醉，疑是东吴大小乔。”</div>
<div>&nbsp;</div>
<div>玉香诗曰：</div>
<div>&nbsp;</div>
<div>“前身侬是许飞琼，女伴相携下玉京。解佩江干赠交甫，画屏凉夜共吹笙。”</div>
<div>&nbsp;</div>
<div>夜既阑，邵三避酒先归，景清留宿轩中，则玉香真处女也。景清诗曰：</div>
<div>&nbsp;</div>
<div>“十五盈盈窈窕娘，背人灯下卸红妆。春风吹入芙蓉帐，一朵花枝压众芳。”</div>
<div>&nbsp;</div>
<div>玉香诗曰：</div>
<div>&nbsp;</div>
<div>“行雨行云待楚王，从前错怪野鸳鸯。守宫落尽鲜红色，明日低头出洞房。”</div>
<div>&nbsp;</div>
<div>居数月，景清将归，玉香流涕曰：“妾虽娼家，身常不染。顾以陋质，幸侍清光。今君当归，势不得从。但誓洁身以待，令此轩无他人之迹。君异日幸一过妾也。”景清感其意，与之引臂盟约，期不相负。遂以“一清”名其轩。乃调《鹧鸪天》一阕留别曰：</div>
<div>&nbsp;</div>
<div>“八字娇娥恨不开，阳台今作望夫台。月方好处人相别，潮未平时仆已催。听嘱咐，莫疑猜。蓬壶有路去还来。（禾参）（禾参）一树垂丝柳，休傍他人门户栽。”</div>
<div>&nbsp;</div>
<div>玉香亦以《鹧鸪天》答之曰：</div>
<div>&nbsp;</div>
<div>“郎似闽南第一流，胸蟠星斗气横秋。新词宛转歌才华，又逐征鸿下碧楼。开锦缆，上兰舟。见郎欢喜别郎忧。妾心正似长江水，昼夜随郎到福州。”</div>
<div>&nbsp;</div>
<div>景清遂诀别归闽，音信不通者六年。</div>
<div>&nbsp;</div>
<div>到乙巳冬，景清复携书北上。舟泊白沙，忽于月中见一女子甚美，独行沙上，迫视之，乃玉香也。且惊且喜，问所从来。玉香曰：“自君别后，天各一方。鱼水悬情，想思日切。是以买舟南下，期续旧好，不意于此邂逅耳。”景清喜出望外，遂与联臂登舟，细叙畴昔。景清诗曰：</div>
<div>&nbsp;</div>
<div>“无意寻春恰遇春，一回见面一回新。枕边细说分离后，夜夜相思入梦频。”</div>
<div>&nbsp;</div>
<div>玉香诗曰：</div>
<div>&nbsp;</div>
<div>“雁杳鱼沉各一天，为君终日泪潸然。孤蓬今夜烟波外，重诉琵琶了宿缘。”</div>
<div>&nbsp;</div>
<div>吟毕，垂泣悲啼，不能自止。天将曙，遂不复见，景清疑惧累日。</div>
<div>&nbsp;</div>
<div>及至金陵，首访一清轩。门馆寂然，惟邵三缟素出迎，泣谓景清曰：“自君去后，妹闭门谢客，持斋诵经。或有强之，万死自誓。竟以思君之故，遂成沉疾，一月之前死矣。”景清闻之大骇，入临其丧，拊棺号恸。是夜，独宿轩中，吟诗曰：</div>
<div>&nbsp;</div>
<div>“往事凄凉似梦中，香奁人去玉台空。伤心最是秦淮月，还对深闺烛影红。”</div>
<div>&nbsp;</div>
<div>因徘徊不寐，惘惘间见玉香从帐中出，欷歔良久，亦吟曰：</div>
<div>&nbsp;</div>
<div>“天上人间路不通，花钿无主画楼空。从前为雨为云处，总是襄王晓梦中。”</div>
<div>&nbsp;</div>
<div>景清不觉失声呼之，遂隐隐而没云。</div>
<div>&nbsp;</div>
<div>○王幼玉</div>
<div>&nbsp;</div>
<div>王氏名真姬，字仙才，小字幼玉。本京师人，随父流落于衡州。姊娣三人，皆为名娼，而幼玉又出姊娣之上。所与往还，皆衣冠士大夫。巨商富贾，不能动其意也。夏公酉游衡阳，郡侯张郎中纪开宴召之。公酉曰：“闻衡阳有王幼玉者，妙歌舞，美颜色，孰是也？”张乃命幼玉出拜，公酉见之，吁嗟曰：“使汝居东、西二京，当名闻天下矣。”因命取笺为诗赠之曰：</div>
<div>&nbsp;</div>
<div>“真宰无私心，万物逞殊形。嗟尔兰蕙质，远离幽谷清。风云暗助秀，雨露濡其泠。一朝居上苑，桃李让芳馨。”</div>
<div>&nbsp;</div>
<div>由是益有光。但幼玉暇日，常幽艳愁寂，含花未吐。人或询之，则曰：“此道非吾志也。”</div>
<div>&nbsp;</div>
<div>会东都人柳富字润卿，豪杰之人，幼玉一见曰：“兹我夫也。”富亦有意室之，而时方倦游，未能为计。风前月下，语辄移时，执手恋恋，两不相舍。其家窃知之，啧有烦言，富自此不复往。一日，遇幼玉江上。幼玉泣曰：“过非我造也，君宜谅之。异时幸有终身之约，无为今日之恨。”相与沽饮。复谓富曰：“我发委地，宝之若玉。然于子无所惜。”乃自解鬟，剪一缕以遗富。富感愤兼至，郁而成疾。幼玉日夜怀思，私遣人馈问不绝。病既愈，富为长歌赠之云：</div>
<div>&nbsp;</div>
<div>“紫府楼阁高相倚，金碧户牖红晖起。其间宴息皆仙子，绝世娇姿妙难比。偶然思念起尘心，几年谪向衡阳市。娇娆飞下九天来，长在倡家偶然耳。天姿才色拟绝伦，压倒花衢众罗绮。绀发浓堆巫峡云，翠眸横剪秋江水。素手纤长细细圆，春笋脱向青烟里。缓步莲花窄窄弓，凤头翘起红裙底。有时笑倚小阑干，桃花无颜乱红委。王孙送目以劳魂，东邻一见还羞死。自此城中豪富儿，呼童控马相追随。千金买得歌一曲，暮雨朝云常相续。皇都年少是柳君，体段风流万事足。幼玉一见苦留心，殷勤厚遣行人嘱。青羽飞来洞户前，柳郎苦恨多拘束。偷身不使父母知，江亭暗共才郎宿。犹恐恩情未甚坚，解开鬟髻对郎前。一缕云随金剪断，两心浓更密如绵。自古美事多磨隔，别时两意空悬悬。清宵长叹明月下，花时洒泪东风前。怨入朱弦危更断，泪如珠颗自相连。危楼独倚无人会，新书写恨托谁传。奈倚幼玉家有母，知此端倪蓄嗔怒。千金买醉属佣人，密约幽欢镇相误。将刃欲加连理枝，引弓欲弹鹣鹣羽。仙山只在海中心，风逆波紧无船渡。桃源去路隔烟霞，咫尺尘埃无觅处。郎心玉意共殷勤，同指松筠情愈固。愿郎誓死莫改移，人事有时自相遇。他日得郎归来时，携手同上烟霞路。”</div>
<div>&nbsp;</div>
<div>富因久游，亲促其归。幼玉潜往话别，共饮野店中。玉曰：“我心子意，卜诸神明久矣。子必异日有潇湘之游，我亦待君之来。”于是二人共盟，焚香致其灰于酒中共饮之，是夕同宿江上。翌日，富作词别幼玉，名《醉高春》，词曰：</div>
<div>&nbsp;</div>
<div>“人间最苦，最苦是分离。伊爱我，我怜伊。青草岸头人独立，画船归去橹声迟。楚天低，回望处，两依依。后会也知俱有愿，未知何日是佳期。心下事，乱如丝。好天良夜还虚过，辜负我，两心知。愿伊家，衷肠在，一双飞。”</div>
<div>&nbsp;</div>
<div>富自唱劝酒，悲惋不能终曲，乃相与大恸而别。</div>
<div>&nbsp;</div>
<div>富既亲老，家又多故，不得如约，但对镜洒泪。会有客自衡阳来，出幼玉书，但言多卧病。富开缄疾读，书尾有“蚕死烛灰”之语，富大伤感。一日，残阳沉西，疏帘不卷。富独立庭帏，见有半面出于屏间，富视之，乃幼玉也。玉曰：“吾以思君昨疾，今已化去。欲得一见，故有是行。我以平生无恶，不犯幽狱，后日当生兖州西门张遂家，复为女子。彼家卖饼。君子不忘昔日之旧，因有事相过，幸见我焉。我虽不省前世事，然君之情当如是。我有遗物在侍儿处，君求之以为验，千万珍重。”忽不见。富惊愕不已。</div>
<div>&nbsp;</div>
<div>异日，有过客自衡阳来，言幼玉已死。闻未死前嘱其侍儿曰：“我不得见郎，死亦不瞑。郎平日爱我。手足眉眼皆不可寄附，今剪头发一缕，手指甲数个，郎来访我，可以与之。”富终日伤悼，语及辄流泪。</div>
<div>&nbsp;</div>
<div>○王諿</div>
<div>&nbsp;</div>
<div>王諿，琅（王牙）人也，仕梁为南康王记室。亡后数年，妻子困于衣食。岁暮，諿见形，谓妇曰：“我若得财物，当以相寄。”后月，小女探得金指环一双。见《集灵记》。</div>
<div>&nbsp;</div>
<div>○严猛妇</div>
<div>&nbsp;</div>
<div>严猛妇出采薪，为虎所害。亡后，猛行至蒿中，忽见妇云：“君今日行，必遭不善，我当相免也。”既而俱前，忽逢一虎，跳梁向猛。妇举手指麾，状如遮护。须臾，有一胡人荷戟而过，妇因指之，胡即击虎，猛得免。猛晋时会稽人。见《辟寒部》。</div>
<div>&nbsp;</div>
<div>○汉武帝</div>
<div>&nbsp;</div>
<div>武帝崩后，凡宫人常被幸者，悉出居寝园。每夜，帝来幸如生时。霍光闻之，乃增益至百人，遂绝。</div>
<div>&nbsp;</div>
<div>常被幸者，魂气相接，益以生人且满百，则生气盛而鬼气息矣。霍子孟不学无术，吾以为胜于学也。</div>
<div>&nbsp;</div>
<div>曹孟德临终，嘱诸御妓铜雀侍燕寝如故。此贼痴心欲效汉武帝做灵鬼耳。然庐州《筝笛浦志》云：“曹操妓舟溺此，常夜闻筝笛声。”天下事尽有不可解者。</div>
<div>&nbsp;</div>
<div>武帝时又有神君之事。神君者，长陵女。嫁为人妻，生一男，数岁死。女悼痛之，岁中亦死，死而有灵。其姒宛若祠之，遂闻名。宛若为主，人民多往请福，说人家小事颇有验。平原君亦事之。其后子孙尊显，以为神君。武帝即位，太后迎于宫中祭之，闻其言，不见其形。至是，神君求出，乃营柏梁台舍之。初，霍去病微时，数自祷神君。神君乃见形，自修饰，欲与去病交接，去病怒曰：“吾以神君清洁，故斋戒祈福。今欲为氵㸒，此非神明也。”自是绝不复往。神君亦惭。及去病疾笃，上令祷神君。神君曰：“霍将军精气少，命不常，吾欲以太乙精补之，可得延年。霍将军不晓此意，乃见断绝，今不可救也。”去病竟卒。卫太子未败一年，神君乃去。东方朔取宛若为小妾，生子三人。与朔俱死。</div>
<div>&nbsp;</div>
<div>○王将军</div>
<div>&nbsp;</div>
<div>东都思恭坊朱七娘者，娼妪也。有王将军素与交通。</div>
<div>&nbsp;</div>
<div>开元中，王遇疾卒，已半岁，朱不知也。其年七月，王忽来朱处。久之，日暮，问：“能随至温柔坊宅否？”朱许之，以后骑载去，入院欢洽如故。</div>
<div>&nbsp;</div>
<div>明日，王氏使婢收灵床被，见一妇人在被中。遽走还，白王氏子。诸子惊而来视，问其故，知亡父所引。哀恸久之，遂送还家。</div>
<div>&nbsp;</div>
<div>○孟才人</div>
<div>&nbsp;</div>
<div>孟才人以笙歌有宠于武宗皇帝，嫔御之中，莫与为比。</div>
<div>&nbsp;</div>
<div>武宗疾笃，孟才人密侍左右。上目之曰：“吾当不讳，尔何为哉！”指笙囊泣曰：“请以此就缢。”上悯然。复曰：“妾尝艺歌，愿对上歌一曲以泄愤。”许之。乃歌一声《何满子》，气亟立殒。上令医候之，曰：“脉尚温而肠已绝。”</div>
<div>&nbsp;</div>
<div>上崩，将徙棺，举之愈重。议者曰：“非俟才人乎？”命其榇至，乃举。</div>
<div>&nbsp;</div>
<div>张祜宫词云：</div>
<div>&nbsp;</div>
<div>“故国三千里，深宫二十年。一声何满子，双泪落君前。”</div>
<div>&nbsp;</div>
<div>“自倚能歌曲，先皇掌上怜。新声何处唱，肠断李延年。”</div>
<div>&nbsp;</div>
<div>祜又有诗云：</div>
<div>&nbsp;</div>
<div>“偶因歌罢得娇嚬，传唱宫中十二春。却为一声何满子，下泉须吊孟才人。”</div>
<div>&nbsp;</div>
<div>○白女</div>
<div>&nbsp;</div>
<div>白女者，娼也。与吴人袁节情好甚笃，誓不以身他近。其姥阻截百端，而白志益坚。有富商求偶于白，不从。姥棰之，成疾。以书招节一见，节惮姥不敢往。白忧念且死，嘱其母曰：“葬吾须吾袁郎来。”言终而绝。及举葬，柩坚重，十余人不能胜。姥曰：“嘻，其是袁郎未至也？”即促节至，抚棺曰：“郎至矣。”应声而起。人以为异。节为延僧诵经荐之，如悲伉俪焉。</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“人，生死于情者也；情，不生死于人者也。人生，而情能死之；人死，而情又能生之。即令形不复生，而情终不死，乃举生前欲遂之愿，毕之死后；前生未了之缘，偿之来生。情之为灵，亦甚著乎！夫男女一念之情，而犹耿耿不磨若此，况凝精翕神，经营宇之瑰玮者乎！”</div>
<div>&nbsp;</div>