
<p>&nbsp;○化女</p>
<div>&nbsp;</div>
<div>洛中二行贾，最友善。忽一年少者腹痛不可忍，其友极为医治，幸不死。旬余而化为女。事闻抚按，具奏于朝。适二贾皆未婚，奉旨配为夫妇。此等奇事，亘古不一二见者。万历丙戌年事，见《邸报》。</div>
<div>&nbsp;</div>
<div>既相友善，即夫妇矣。虽不化女可也</div>
<div>&nbsp;</div>
<div>○石尤风</div>
<div>&nbsp;</div>
<div>石尤风者：传闻为石氏女，嫁为尤郎妇，情好甚笃。尤郎为商远行，妻阻之不从。尤出不归，妻忆之病亡。临亡，长叹曰：“吾恨不能阻其行，以至于此。今凡有商旅远行，吾当作大风，为天下妇人阻之。”自后商旅发船，值打头逆风，则曰：“此石尤风也。”遂止不行。妇人以夫姓为名，故曰石尤。</div>
<div>&nbsp;</div>
<div>近有一人，自言有奇术，恒曰：“人能与我百钱，吾能返此风。”人有与之，风果止。后有人云：乃密书“我为石娘唤尤郎归也，须放我舟行”十四字，沉水中。出《江湖纪闻》。</div>
<div>&nbsp;</div>
<div>死能化风，为天下妇女作方便，其灵甚矣，其力大矣，岂不能自致尤郎，而须人唤耶！夫恶男子之远行，而誓为风以阻之，情蔽而愚矣。其灵也可化，其愚也亦可欺。</div>
<div>&nbsp;</div>
<div>晋刘伯玉妻段明光，性极妒。伯玉尝于妻前诵《洛神赋》，赞叹其美。明光曰：“君美水神而轻我耶？我死何患不为神。”乃自沉而死。死后七日见梦曰：“吾今得为神矣。”伯玉遂终身不敢渡此水。因名曰妒妇津。有好妇人渡者，必毁妆而济，否则风波暴发。若丑妇，虽盛妆，神亦不妒也。妇人无外事，其性专一，故立志往往著奇。</div>
<div>&nbsp;</div>
<div>○化火</div>
<div>&nbsp;</div>
<div>蜀帝生公主，诏乳母陈氏乳养。陈氏携幼子与公主居禁中。各年长，陈子出宫。其后，此子以思公主故，疾亟。一日，陈氏入宫，有忧色。公主询其故，陈氏阴以实对。公主许允，遂托幸祆庙，期与子会。及期，子先在庙候之，忽睡去。既公主入庙，子沉睡不醒。公主待久将归，乃解幼时所弄玉环，附于子之怀中而去。及子醒寤，见之，怨气成火，庙宇亦焚。祆庙，胡神也</div>
<div>&nbsp;</div>
<div>○化铁</div>
<div>&nbsp;</div>
<div>昔有一商，美姿容，泊舟于西河下。而岸上高楼中，一美女相视月余，两情已契，为十目十手所隔，弗得遂愿。迨后其商货尽而去，女思成疾而死。父焚之，独心中一物，不毁如铁。出而磨之，照见其中有舟楼相对，隐隐如有人形。其父以为奇，藏之。</div>
<div>&nbsp;</div>
<div>后商复来访，其女已死，痛甚。咨诹博询，备得其由。乃献金于父，求铁观之，不觉泪下成血，血滴于心上，其心即灰矣。</div>
<div>&nbsp;</div>
<div>&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; ○心坚金石</div>
<div>&nbsp;</div>
<div>至元年间，松江府庠生李彦直，小字玉郎，弱冠有文誉。其学之后圃，有高楼焉，眺望颇远。彦直凡遇三夏，则读书其中。圃外则妓馆环之，丝竹之音，日至于耳，彦直亦习闻不怪。</div>
<div>&nbsp;</div>
<div>一日，与同侪饮于楼上。一友闻之笑曰：“所谓‘但闻其声，不见其形’也。”彦直亦笑曰：“若见其形，并不赏其声也。”众请共赋其事，彦直赋先成。众方传玩，忽报学师在门，彦直急取诗怀之，迎学师登楼，因而共饮。彦直复恐诸友饶舌，托以更衣，团其诗投于墙外。所投处，乃张姥姥之居。姥止一女，名丽容，又名翠眉娘。衒其才色，不可一世。旦夕坐一小楼，与李氏楼相错。丽容拾纸展视，知为玉郎手笔，心窃慕焉。遂赓其韵，书于白绫帕上。他日，候彦直在楼，亦投墙外。彦直读诗，知其意有属也。践太湖石望之，彼此相见，款语莫逆。丽容因问：“彦卿何以不婚？”彦直曰：“欲得才貌如卿者乃可。”丽容曰：“恐君相弃，妾敢自爱乎！”因私誓而别。彦直归，告诸父母，父以其非类，叱之。复托亲知再三，终不许。将一年，而彦直学业顿废，几成瘵疾；丽容亦闭门自守。父不得已，遣媒具六礼而聘焉。</div>
<div>&nbsp;</div>
<div>婚有期矣。会本路参政阿鲁台任满赴京。时伯颜为右丞相，独秉大权，凡满任者，必献白金盈万，否则立黜罢。阿鲁台宦九载，罄橐未及其半。谋于佐吏，吏曰：“左丞所少者，非财也，若能于各府选才色官妓三二人，加以妆饰献之，费不过千金，而其喜必倍。”阿鲁台以为然，遂令佐吏假右相之命，谘于各府，得二人，而丽容为首。彦直父子奔走上下，谋之万端，终莫能脱。丽容临发，寄缄谢彦真，以死许之。遂绝饮食。张妪泣曰：“尔死必累我。”丽容复稍稍食。舟既行，彦直徒步追随，哀动行人。凡遇停舟之所，终夜号泣，伏寝水次。如是将两月，而舟抵临清。彦直跋涉三千余里，足肤俱裂，无复人形。丽容于板隙窥见，一痛而绝。张妪救之，良久方苏。苦浼舟夫往谢彦直曰：“妾所以不即死者，母未脱耳。母去，妾即死。郎可归家，无劳自苦。”彦直闻语，仰天大恸，投身于地，气遂绝。舟夫怜之，共为坎土埋尸岸侧。是夕，丽容缢于舟中。阿鲁台大怒曰：“我以珍衣玉食，致汝于极贵之地。而乃恋恋寒儒，诚贱骨也。”乃命舟夫裸其尸而焚之。尸尽，惟心不灰。舟夫以足践之，忽出一小物如人形，大如手指。净以水，其色如金，其坚如玉。衣冠眉发，纤悉皆具，宛然一李彦直也，但不能言动耳。舟夫持报阿鲁台，台惊曰：“异哉，精诚所结，一至此乎！”叹玩不已。众请并验彦直若何，亦发彦直尸焚之，而心中小物与前物相等，其像则张丽容也。阿鲁台大喜曰：“吾虽不能生致丽容，然此二物，实希世之宝。”遂囊以异锦，函以香木，题曰“心坚金石至宝”。于是厚给张妪，听为治丧以归。</div>
<div>&nbsp;</div>
<div>阿鲁台至京，捧函呈于右相，备述其由，右相喜甚。启视无复前形，惟败血二聚，臭秽不可近。右相大怒，下阿鲁台于法吏，治其夺人妻之罪。狱成，报曰：“男女之私，情坚志确。而始终不谐，所以一念不化，感形如此。既得合于一处，情遂气伸，复还其故，理或有之矣。”右相怒不解，阿鲁台竟坐死。</div>
<div>&nbsp;</div>
<div>昔有妇人性好山水，日日临窗玩视，遂成心疾。死而焚之，惟心不化，其坚如石。有波斯胡一见惊赏，重价购去。问其所用，约明日至肆中验之。及至肆，已锯成片，每片皆光润如玉，中有山水树木，如细画然。波斯云：“以为宝带，价当无等。”夫山水无情之物，精神所注，形为之留，况两情之相感乎！</div>
<div>&nbsp;</div>
<div>○望夫石</div>
<div>&nbsp;</div>
<div>新野白河上，有石如人，名望夫石。相传一妇送夫从戎，别于此，妇怅望久之，遂化为石。天台陈克（字子高）题望夫石云：</div>
<div>&nbsp;</div>
<div>“望夫处，江悠悠。化为石，不回头。山头日日风和雨，行人归来石应语。”</div>
<div>&nbsp;</div>
<div>○婆饼焦</div>
<div>&nbsp;</div>
<div>人有远戍者，其妇从山头望之，化为鸟。时烹饼将以为饷，使其子侦之，恐其焦不可食也。往已见其母化此物，但呼婆饼焦也。今江淮所在有之。</div>
<div>&nbsp;</div>
<div>○双雉</div>
<div>&nbsp;</div>
<div>《雉朝飞》操者，卫女傅母所作也。卫侯女嫁于齐太子，中道闻太子死，问傅母曰：“何如？”傅母曰：“且往当丧。”丧毕，不肯归，终之以死。傅母悔之，取女所自操琴，于冢上鼓之。忽有二雉俱出墓中。傅母抚雌雉曰：“女果为雉耶？”言未卒，俱飞而起，忽然不见。傅母悲痛，援琴作操，故曰《雉朝飞》。出扬雄《琴清》。</div>
<div>&nbsp;</div>
<div>○连枝梓双鸳鸯</div>
<div>&nbsp;</div>
<div>韩凭，战国时为宋康王舍人。妻何氏，有美色。康王乃筑台望之，竟夺何而囚凭。何氏乃作《乌鹊歌》以见志曰：</div>
<div>&nbsp;</div>
<div>“南山有乌，北山张罗。乌自高飞，罗当奈何？”</div>
<div>&nbsp;</div>
<div>又曰：</div>
<div>&nbsp;</div>
<div>“乌鹊双飞，不乐凤凰。妾自庶人，不乐君王。”</div>
<div>&nbsp;</div>
<div>后闻凭自杀，乃阴腐其衣，与王登台，自投台下。左右引衣，衣绝，得遗书于带中曰：“愿以尸还韩氏而合葬。”王怒，命分埋之。两冢相望，经宿，忽有梓木生于两冢，根交于下，枝连于上。又有鸟如鸳鸯，双栖于树，朝暮悲鸣。人皆异之曰：“此韩凭夫妇精魂也。”故诗云：</div>
<div>&nbsp;</div>
<div>“君不见，昔时同心人，化作鸳鸯鸟。和鸣一夕不暂离，交颈千年尚为少。”</div>
<div>&nbsp;</div>
<div>何氏又有寄凭歌曰：</div>
<div>&nbsp;</div>
<div>“其雨氵㸒氵㸒，河大水深，日出当心。”</div>
<div>&nbsp;</div>
<div>康王以问苏贺，贺曰：“雨氵㸒氵㸒，愁且思也。河水深，不得往来也。日当心，日过午则殂，明有死志也。”韩凭家，今在开封府。</div>
<div>&nbsp;</div>
<div>○双梓双鸿</div>
<div>&nbsp;</div>
<div>吴黄龙年中，吴都海盐有陆东美妻朱氏，有容止。夫妻相重，时人号为比肩夫妇。后妻死，东美不食而死。家人哀之，乃合葬。未一岁，冢上生梓树同根，两身相抱而合成一树，每有双鸿常宿于上。孙权闻之，封其里曰“比肩”，墓曰“双梓”。后子弘与妻张亦相爱慕，吴人呼为“小比肩”。出《<a href="http://www.mingqingxiaoshuo.com/guiguaishenmo/shuyiji/" target="_blank" class="infotextkey">述异记</a>》。</div>
<div>&nbsp;</div>
<div>○双鹤</div>
<div>&nbsp;</div>
<div>荥阳县南百余里有兰岩山，峭拔千丈。常有双鹤，素羽皦然，日夕偶影翔集。相传云：昔有夫妇隐此山数百年，化为双鹤，不绝往来。忽一旦一鹤为人所害，其一鹤岁常哀鸣，至今响动岩谷，莫知其年岁也。出《搜神记》。</div>
<div>&nbsp;</div>
<div>○连理树</div>
<div>&nbsp;</div>
<div>上官守愚者，扬州江都人，为奎章阁授经郎。时居顺天馆东，与国史简（检）讨贾虚中为邻。贾，柯敬仲友也，工诗善画，家藏古琴三张，曰琼瑶音、环珮音、蓬莱音，皆敬仲所鉴定。守愚亦雅好吟咏，兼嗜绿绮，与贾交游特厚。每休暇过从，诗酒琴棋，从容竟日。贾无嗣，止三女。尝曰：“吾三女可比三琴。”遂取琴名名女焉。守愚子粹，甚清俊聪敏。生时，人送《唐文粹》一部，故小字粹奴。年十岁，因遣就贾学。贾夫妇爱之如子，三女亦兄弟视之，呼为粹舍。尝与其幼女蓬莱，同读书学诗，深相爱重。贾妻戏之曰：“使蓬菜他日得婿如粹舍足矣。”归以告，守愚曰：“吾意亦然。”遣媒往议，各已许诺。粹、[蓬莱]二人亦私喜不胜。不期贾忽罢归，姻事竟弗谐。</div>
<div>&nbsp;</div>
<div>后三年，守愚出为福州治中。始至，僦居民舍，得楼三楹。而对街一楼尤清雅，问之，乃贾氏宅也。守愚即日往访，则琼瑶、环珮已适人，惟蓬莱在室，亦许婚林氏矣。粹闻之，悒怏殊甚。蓬莱虽为父母许他姓，然亦非其意也。知粹至，欲一会而无由。彼此时时凝立楼栏相视，不能发语。蓬莱一日以白练帕裹象棋子掷粹，粹接视，上画绯桃，题一诗曰：</div>
<div>&nbsp;</div>
<div>“朱砂颜色瓣重台，曾是刘晨旧看来。只好天台云里种，莫教移近俗人栽。”</div>
<div>&nbsp;</div>
<div>粹虽美其意，然莫如之何。亦画梅花一枝，写诗以复。诗曰：</div>
<div>&nbsp;</div>
<div>“蕊玉含春捏素罗，岁寒心事谅无他。纵令肯作仙郎伴，其奈孤山处士何！”</div>
<div>&nbsp;</div>
<div>用彩绳系琴轸三枚坠之，投还蓬莱。蓬莱展看，闷闷而已。</div>
<div>&nbsp;</div>
<div>未逾时，值上元节。闽俗放灯甚盛，男女纵观。粹察贾氏宅眷必往，乃潜伺于其门。更深后，果有女夫舁轿数乘而前，蓬莱与母三四辈上轿，婢妾追随，相续不绝。粹尾其后，过十余街，度不得见，乃行吟轿旁曰：</div>
<div>&nbsp;</div>
<div>“天遣香街静处逢，银灯影里见惊鸿。彩舆亦似蓬山隔，鸾自西飞鹤自东。”</div>
<div>&nbsp;</div>
<div>蓬莱知为粹也，欲呼与语，诉其所怀，而碍于从者，亦于轿中微吟曰：</div>
<div>&nbsp;</div>
<div>“莫向梅花怨薄情，梅花肯负岁寒盟！调羹欲问真消息，已许风流宋广平。”</div>
<div>&nbsp;</div>
<div>粹听之，知其答己梅花之作，不胜感叹。归坐楼中，念蓬莱之意虽坚，而林氏之聘终不可改，乃赋《凤分飞》曲以寄之曰：</div>
<div>&nbsp;</div>
<div>“梧桐凝露鲜飚起，五色琅玕花新洗。娇翮翩跹拟并栖，九苞文彩如霞绮。惊飞忽作丹山别，弄玉箫声怨呜咽。咫尺秦台隔弱流，琐窗绣户空明月。飔飔扫尾仪朝阳，可怜相望不相将。下谪尘寰伴凡鸟，不如交颈两鸳鸯。”</div>
<div>&nbsp;</div>
<div>诗成，无便寄去。忽贾遣婢送荔枝一盘来，粹诡曰：“往在都下，与蓬莱同学，有书数册未取，乞以此帖呈之，俾早送还。”婢不疑有他，持送蓬莱。读之垂泣曰：“嗟乎，郎尚不余谅也。”乃作《龙剑合》曲答之，示终身相从之意。写以鱼笺，密置古文中。付婢绿荷曰：“粹舍取旧所读书，此是也。汝持去还之。”其曲曰：</div>
<div>&nbsp;</div>
<div>“龙剑埋没狱间久，巨灵昼卫鬼夜守。蛟螭藏，魍魉走，精光横天气射斗。冲玄云，发金钥，至宝稀世有。奇姿烁人声撼牖，鹈膏泽锷凤刻首。龙剑煌，新离房，静垂流电舞飞霜。影含秋水刃拂铓，辘（上罒下鹿）（上罒下欶）团金宝珠装。司空观之识其良，悬诸玉带间金章。紫焰煌煌明瑀珰，星折中台事岂常。逡巡莫敢住，一去堕渺茫。龙剑灵，是龙精，莹如鹇尾拂水清。雄作万里别，雌伤千古情。暂留尘埃匣，何日可合并？会当逐风雷，相寻入延平。纯钩在瑧（琫）珌，纵然贵重非我匹。我匹久卧覃水云，一双遥怜两地分。度山仍越壑，辛苦不可言。天遣雷焕儿，佩之大泽濆。铿然一跃同骏奔，骇浪惊涛白昼昏。始知神物自有偶，千秋万岁肯离群。”</div>
<div>&nbsp;</div>
<div>粹读之，服其才，而感其意。</div>
<div>&nbsp;</div>
<div>俄而闽中大疫，蓬莱所议林生竟死。贾夫妇知粹未婚，乃遣人报守愚求终好，守愚欣跃从之。六礼既备，亲迎有期。花烛之夕，粹与蓬莱相见，不啻若仙降也。因各赋诗以志喜。时至正十九年己亥二月八日也。粹诗曰：</div>
<div>&nbsp;</div>
<div>“海棠开处燕来时，折得东风第一枝。鸳枕且酬交颈愿，鱼笺莫赋断肠诗。桃花染帕春先透，柳叶蛾黄画未迟。不用同心双结带，新人原是旧相知。”</div>
<div>&nbsp;</div>
<div>蓬莱诗曰：</div>
<div>&nbsp;</div>
<div>“与君相见即相怜，有分终须到底圆。旧女婿为新女婿，恶姻缘化好姻缘。秋波浅浅银灯下，春笋纤纤玉镜前。天遣赤绳先系足，从今唤作并头莲。”</div>
<div>&nbsp;</div>
<div>蓬莱有诗集，粹序之，名曰《絮雪》。</div>
<div>&nbsp;</div>
<div>粹时才名藉甚，当道有欲荐之者。蓬莱苦口止之曰：“今风尘道梗，望都下如在天上。君岂可舍父母之养，而远赴功名之途乎！”粹乃以亲老辞。</div>
<div>&nbsp;</div>
<div>次年，治中物故。又明年，为至正壬寅，闽城为盗所据，城中大姓多避匿山谷，粹亦携家遁。盗踪迹得之，尽戕其一门，留蓬莱一人不杀，将以为妻。蓬莱知不免，绐盗曰：“我无归矣，愿事将军。虽然，俟埋其故夫未晚也。”盗喜从之，同至尸所，拔佩刀为掘一坑。掘讫，掷刀于地，坐于旁曰：“吾倦矣！”目蓬莱，使取刀抄土掩之。蓬莱即举刀自刎曰：“死作一处无恨！”盗遽起夺刀，已绝咽矣。盗怒曰：“汝望同穴乎？”遂埋蓬莱二十步外，使两冢相望。</div>
<div>&nbsp;</div>
<div>其年，燕则普化为福建行省平章，乃集诸县民兵克城，民方复业。又数年，有同避寇者，始备说蓬莱事。平章遣人视之，将以礼改葬。至则两墓之上各生一树，相向枝连柯抱，纠结不可解。使者归报，平章亲往视之，果不谬。乃不敢发，但加修葺，仍设奠祭焉。人呼为连理冢树，闽人至今称之不绝。见《<a href="http://www.mingqingxiaoshuo.com/shitairenqing/jiandengyuhua/" target="_blank" class="infotextkey">剪灯余话</a>》。</div>
<div>&nbsp;</div>
<div>○并蒂莲</div>
<div>&nbsp;</div>
<div>扬州张姓者，富冠郡邑。有女字丽春，年十七，美姿容，善诗赋。远近争来缔姻，张翁志在择婿，不许。</div>
<div>&nbsp;</div>
<div>同里曹姓者，家虽贫，有子名璧，聪俊工文词，年十六未室，张颇垂意焉。曹以贫富自量，不敢启齿。张一日开塾于家，令人招生过塾读书。生负笈而至，丽春于花下窥之，窃念曰：“得归此郎，平生足矣。”张亦暗喜。寻命生宿于西轩静室，以便肄业。</div>
<div>&nbsp;</div>
<div>时值菊节，张拉师出外登高。生兀坐书斋，不胜岑寂。日将晡，窗外闲步，偶与丽春相遇。生整容前揖，丽春亦不避，彼此交会，其礼甚恭。丽春笑曰：“子知家君馆谷之意乎？东床之选，其在兹矣。子宜郑重！”正叙话间，侍婢报曰：“主人回矣。”遂各散去。翌日，丽春命侍儿兰香持彩笺作词寄生，中有“赤绳系足”之句。生得词甚喜，以诗一律答之，末联云：</div>
<div>&nbsp;</div>
<div>“昨夜嫦娥降消息，广寒已许折高枝。”</div>
<div>&nbsp;</div>
<div>一夕，生明烛独坐，忽闻叩门声。启视乃丽春也。延入逊坐。丽春从袖中出花笺一幅，上书四绝句。笑曰：“妾效唐人作回文四时词，请君改政。”</div>
<div>&nbsp;</div>
<div>其一：</div>
<div>&nbsp;</div>
<div>“花枝几朵红垂槛，柳树千丝绿绕堤。鸦鬓两蟠乌袅袅，径苔行步即香泥。”</div>
<div>&nbsp;</div>
<div>其二：</div>
<div>&nbsp;</div>
<div>“高梁画栋栖双燕，叶展荷钱小叠青。腰细褪裙罗带缓，销魂暗泪滴围屏。”</div>
<div>&nbsp;</div>
<div>其三：</div>
<div>&nbsp;</div>
<div>“明月晚天清皎皎，凛霜晴雾冷悠悠。情伤暗想闲长夜，泪血垂胸锁恨愁。”</div>
<div>&nbsp;</div>
<div>其四：</div>
<div>&nbsp;</div>
<div>“天冷雪花香堕指，日寒霜粉冻凝腮。悬悬意想空吁气，夜月闲庭一树梅。”</div>
<div>&nbsp;</div>
<div>生诵毕，深赞其妙。将欲赓咏，丽遽曰：“不必和也。家君新构别墅，已状四景。士夫题咏甚富，但无作回文者。请君为之！”生按题挥笔，亦成四绝云。</div>
<div>&nbsp;</div>
<div>其一：</div>
<div>&nbsp;</div>
<div>“东西岸草迷烟淡，近远汀花逐水流。虹跨短桥横曲径，石粼粼砌路悠悠。”</div>
<div>&nbsp;</div>
<div>其二：</div>
<div>&nbsp;</div>
<div>“墙矮筑轩当绿野，树高连屋近青山。香清散处残红落，酒兴诗怀遣日闲。”</div>
<div>&nbsp;</div>
<div>其三：</div>
<div>&nbsp;</div>
<div>“溪曲绕村流水碧，小桥斜傍竹居清。啼乌月落霜天晓，岸泊闲舟两叶轻。”</div>
<div>&nbsp;</div>
<div>其四：</div>
<div>&nbsp;</div>
<div>“歧路曲盘蛇袅袅，乱山群舞凤层层。枝封雪蕊梅依屋，独坐闲窗夜伴灯。”</div>
<div>&nbsp;</div>
<div>丽春诵之，叹其敏妙。时漏下二鼓，生欲求欢。丽春正色曰：“所谓归妹愆期，迟归有待。君姑俟之。”遂各归寝。</div>
<div>&nbsp;</div>
<div>张公倩媒择日下聘，赘生入门。花烛之夕，极尽绸缪。丽春谓生曰：“曩政所以逆君情者，为今夕耳。”生益叹服。</div>
<div>&nbsp;</div>
<div>咸淳末，海寇犯扬州，官军败绩，城遂陷。贼众大掠，市肆一空。殆至张宅，家人奔窜。生女卧榻，适临大池。仓卒无避，恐致辱身，乃相搂共溺池中而死。</div>
<div>&nbsp;</div>
<div>逾年，池中忽生并蒂莲，花红香可爱。人争以为异，观者如市。士大夫题咏甚多，录其尤者于左：</div>
<div>&nbsp;</div>
<div>“佳人才子是前缘，不作天仙作水仙。白骨不埋黄壤土，清魂长浸碧波天。生前曾结同心带，死后仍开并蒂莲。千古风流千古恨，恩情不断藕丝牵。”</div>
<div>&nbsp;</div>
<div>诗词成帙，名之曰《并蒂莲集》，至今传诵不绝。</div>
<div>&nbsp;</div>
<div>又：民家有男女以私情不遂，赴水死。三日，二尺相携出水滨。是岁，此陂荷花无不并蒂者。李仁卿《<a href="http://www.mingqingxiaoshuo.com/wenzhangshici/moyuer/" target="_blank" class="infotextkey">摸鱼儿</a>》纪其事云：</div>
<div>&nbsp;</div>
<div>“为多情，和天地老，不应情遽如许。请君试听双渠怨，方见此情真处。谁点注，香潋滟银塘对抹胭脂露。藕丝几缕，绊玉骨春心，金河晓泪，漠漠瑞红吐。连理树，一样骊山怀古。古今朝暮云雨。六郎夫妇，三生梦断，幽恨徒前沮。须会取，共鸳鸯、翡翠照影长相聚。风不住。怅寂寞芳魂，轻烟北渚，凉月又南浦。”</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“情主动而无形，忽焉感人而不自知。有风之象，故其化为风。风者，周旋不舍之物，情之属也。浸假而为石，顽矣。浸假而为鸟、为草、为木，蠢矣。然意东而东，意西而西。风之飘疾，惟鸟分其灵焉，双翔双集，可以人而不如鸟乎！梓能连枝，花启并蒂，草木无知，象人情而有知也。人而无情，草木羞之矣！白香山云：</div>
<div>&nbsp;</div>
<div>“在天愿作比翼鸟，在地愿为连理枝。天长地久有时尽，此恨此情（绵绵）无尽期”</div>
<div>&nbsp;</div>
<div>谓此也。噫！自非情坚金石，畴能有此。则其偶然凝而为金为石也，固宜。</div>
<div>&nbsp;</div>
<div>○化蛇</div>
<div>&nbsp;</div>
<div>华阴县令王真妻赵氏，与少年有私。少年化蛇，赵氏亦化蛇，俱入华山石见。</div>
<div>&nbsp;</div>
<div>○化怪草</div>
<div>&nbsp;</div>
<div>舌埵山帝女死，化为怪草，恒媚于人。</div>
<div>&nbsp;</div>
<div>○宫人草</div>
<div>&nbsp;</div>
<div>楚中有宫人草，状如金（艹登），而其气氛氲，花色红翠。俗说楚灵王时，宫人数千，皆多愁旷。有囚死于宫中者，葬之后，墓上悉生此花。</div>
<div>&nbsp;</div>
<div>○鸳鸯树</div>
<div>&nbsp;</div>
<div>蜀王孟昶，悦宫婢李氏，行则同舆，坐则同席。末年遭杀，并命合葬。墓上有树生异花，上似鸳鸯交颈，人不知名，但呼鸳鸯树。有歌曰：</div>
<div>&nbsp;</div>
<div>“愿为坟上鸳鸯鸟，作双飞去作双归。”</div>
<div>&nbsp;</div>
<div>○门化鸳鸯</div>
<div>&nbsp;</div>
<div>汉时，鄢县南门两扇，忽一声称鸳，一声称鸯。晨夕开闭，声闻京师。汉末恶之，令毁其门。两扇化为鸳鸯，相随飞去。遂改鄢为晏城县</div>
<div>&nbsp;</div>