
<p>&nbsp;○司马才仲</p>
<div>&nbsp;</div>
<div>司马才仲（名楢，陕州人）初在洛下，昼寐，梦一美姝牵帷而歌曰：</div>
<div>&nbsp;</div>
<div>“妾本钱塘江上住，花落花开，不管流年度。燕子衔将春色去，纱窗几阵黄梅雨。”才仲爱其词，因询曲名，云是《黄金缕》。且曰：“后日相见于钱塘江上。”</div>
<div>&nbsp;</div>
<div>及才仲以东坡先生荐应制，举中等，遂为钱塘幕官。为秦尉少章道其事，少章续其词后云：</div>
<div>&nbsp;</div>
<div>“斜插犀梳云半吐，檀板轻敲，唱彻《黄金缕》。梦断彩云无觅处，夜凉明月生南浦。”</div>
<div>&nbsp;</div>
<div>顷之，复梦美姝笑迎曰：“夙愿谐矣。”遂与同寝。自是每夕必来。才仲为同寮谈之，咸曰：“公廨后有苏小小墓，得非妖乎？”不逾年，而才仲得疾。所乘游舫，舣泊河塘。柁工遽见才仲携一丽人登舟，即前声喏。声断，火起舟尾，仓忙走报其衙，则才仲死而家人已恸哭矣。</div>
<div>&nbsp;</div>
<div>苏小小，钱塘名娼也，南齐时人。其墓或云湖曲，或云江干。古词云：</div>
<div>&nbsp;</div>
<div>“妾乘油壁车，郎跨青骢马。何处结同心，西陵松柏下。”今西陵在钱塘，非楚之西陵也。李长吉《苏小小墓》歌云：</div>
<div>&nbsp;</div>
<div>“幽兰露，如啼眼。无物结同心，烟花不堪剪。草如茵，松如盖。风为裳，水为珮。油壁车，久相待。冷翠烛，劳光彩。西陵下，风吹雨。”</div>
<div>&nbsp;</div>
<div>国朝弘治初，于景瞻自都归杭，邀马浩澜同游西湖，泊舟第三桥。景瞻曰：“不到西湖二十年矣。山川如故，风景不殊。子当赋之。”浩澜乃作诗。翌日，召箕仙曰：“‘捧瑶觞，南国佳人，一双玉手。’此句久未有对。”即书曰：“趺宝座，西方大佛，丈六金身。”箕运如飞，复成一律。后书云：“钱塘苏小小和马先生昨日湖桥首倡。”二公相顾若失，莫测所以。</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“然则古今有才情者，勿问男女，皆不死也。”</div>
<div>&nbsp;</div>
<div>○王生</div>
<div>&nbsp;</div>
<div>至顺中，有王生者，本仕族子，居于金陵。貌莹寒玉，神凝秋水，姿状甚美。众以“奇俊王家郎”称之。年二十未娶。有田在松江，因往收秋租，回船过渭塘，见一新肆，青旗出于帘外，朱栏曲槛，缥缈如画。高柳古槐，黄叶交坠。芙蓉十数株，颜色或深或浅。红葩绿水，相映上下，白鹅一群，游泳其间。生泊舟岸侧，登肆沽酒而饮。斫巨螯之蟹，脍细鳞之鲈。果则绿橘黄橙，莲池之藕，松坡之栗。以花磁盏酌真珠红酒而饮之。肆主亦富家，其女年一十八，而知音识字，态度不凡。见生在座，频于幕间窥之。或出半面，或露全体。去而复来，终莫能舍。生亦留神注意，彼此目视久之。已而酒尽出肆，怏怏登舟，如有所失。</div>
<div>&nbsp;</div>
<div>是夜，遂梦至肆中，入门数重，直抵舍后，始至女室，乃一小轩也。轩之前有葡萄架，架下凿池，方圆盈丈，以石甃之，养金鱼于中。池左右植垂丝桧一株，绿阴婆娑。靠墙结一翠柏屏，屏下设石假山三峰，岌然竞秀。草则金线绣墩之属，霜露不变色。窗间挂一雕花笼，笼内畜一绿鹦鹉，见人能言。轩下垂小木鹤二只，衔线香焚之。案上立二古铜瓶，插孔雀尾数茎。其旁设笔砚之类，皆极济楚。架上横一碧玉箫，女所吹也。壁上贴金花笺四幅，题诗于其上。诗体皆效东坡四时词，字画则似赵松雪，不知何人所作也。</div>
<div>&nbsp;</div>
<div>其一云：</div>
<div>&nbsp;</div>
<div>“春风吹花落红雪，杨柳阴浓啼百舌。东家蝴蝶西家飞，前岁樱桃今岁结。秋千蹴罢鬓鬖髿，粉汗凝香沁绿纱。侍女亦知心内事，银瓶汲水煮新茶。”</div>
<div>&nbsp;</div>
<div>其二云：</div>
<div>&nbsp;</div>
<div>“芭蕉叶展青鸾尾，萱草花含金凤嘴。一双乳燕出雕梁，数点新荷浮绿水。困人天气日长时，针线慵拈午漏迟。起向石榴阴畔立，戏将梅子打莺儿。”</div>
<div>&nbsp;</div>
<div>其三云：</div>
<div>&nbsp;</div>
<div>“铁马声喧风力紧，<a href="http://www.mingqingxiaoshuo.com/zajuxiqu/zhengyuelianqiuyeyunchuangmeng/" target="_blank" class="infotextkey">云窗梦</a>破鸳鸯冷。玉炉烧麝有余香，罗扇扑萤无定影。洞箫一曲是谁家，河汉西流月半斜。要染纤纤红指甲，金盆夜捣凤仙花。”</div>
<div>&nbsp;</div>
<div>其四云：</div>
<div>&nbsp;</div>
<div>“山茶未开梅半吐，风动帘旌雪花舞。金盘冒冷塑狻猊，绣幕围春护鹦鹉。倩人呵笔画双眉，脂水凝寒上脸迟。妆罢扶头重照镜，凤钗斜压瑞香枝。”</div>
<div>&nbsp;</div>
<div>女见生至，与之承迎。执手入室，极其欢谑。会宿于寝，鸡鸣始觉，乃困卧蓬窗底尔。</div>
<div>&nbsp;</div>
<div>是后归家，无夕而不梦焉。一夕，见架上玉箫，索女吹之。女为吹《落梅风》数阕，音调浏亮，响彻云际。一夕，女于灯下绣红罗鞋。生剔灯，误落灯花于上，遂成油晕。一夕，女以紫金碧甸指环赠生，生解水晶双鱼扇坠酬之。既觉，则指环宛然在手，视扇坠则无有矣。生大以为奇，遂效元稹体赋《会真诗》三十韵，以记其事。诗曰：</div>
<div>&nbsp;</div>
<div>“有美闺房秀，天人谪降来。风流元有种，慧黠更多才。</div>
<div>&nbsp;</div>
<div>碾玉成仙骨，调脂作艳腮。腰肢风外柳，标格雪中梅。</div>
<div>&nbsp;</div>
<div>合置千金屋，宜登七宝台。娇姿应自许，妙质孰能陪。</div>
<div>&nbsp;</div>
<div>小小乘油壁，真真醉彩灰。轻尘生洛浦，远道接天台。</div>
<div>&nbsp;</div>
<div>放燕帘高卷，迎人户半开。菖蒲难见面，豆蔻易含胎。</div>
<div>&nbsp;</div>
<div>不待金屏射，何劳玉手栽。偷香浑似贾，待月又如崔。</div>
<div>&nbsp;</div>
<div>箫许秦宫夺，琴从卓氏猜。莺声传缥缈，烛影照徘徊。</div>
<div>&nbsp;</div>
<div>窗薄涵鱼（鱼冘），炉深喷麝煤。眉横青岫远，鬓軃绿云堆。</div>
<div>&nbsp;</div>
<div>钗玉轻轻制，衫罗窄窄裁。文鸳游浩荡，瑞凤舞毰毸。</div>
<div>&nbsp;</div>
<div>恨积鲛绡帕，欢传琥珀杯。孤眠怜月姊，多忌笑河魁。</div>
<div>&nbsp;</div>
<div>化蝶能通梦，游蜂浪作媒。雕阑行共倚，绣褥坐相偎。</div>
<div>&nbsp;</div>
<div>啖蔗逢佳境，留环得异财。绿阴莺并宿，紫气剑双埋。</div>
<div>&nbsp;</div>
<div>良夜难虚度，芳心未肯摧。残妆犹在臂，别泪已凝腮。</div>
<div>&nbsp;</div>
<div>漏滴何须促，钟音且莫催。峡山行雨过，岭上看花回。</div>
<div>&nbsp;</div>
<div>才子能知尔，愚夫可语哉。多生曾种福，亲得到天台。”</div>
<div>&nbsp;</div>
<div>诗讫，好事者多传诵之。</div>
<div>&nbsp;</div>
<div>明岁，复往收租，再过其处，则肆翁甚喜。延之入内，生不知其意，逡巡辞避。坐定，翁以诚告之曰：“老拙惟一女，未曾适人。去岁，君子于此饮酒，偶有所睹，不能定情，因遂染疾。长眠独语，如醉如痴，饵药无效。昨夕忽语曰：‘明日郎君至矣，宜往候之。’初以为妄，固未之信。今君子果涉吾地，是天假其灵，而赐之便也。”因问生婚娶未曾，又问其阀阅氏族。大喜，肆翁即握生手，入于内室，至女子所居轩下。门窗户闼，则皆梦中所历也。草木台沼，器用什物，又皆梦中所见也。女闻生至，盛妆而出。衣服之丽，簪珥之华，又皆梦中所识也。女言：“去岁自君去后，想念切至。每夜梦中与君相会，不知何故。”生曰：“吾梦亦如之耳。”女历叙吹箫之曲，绣鞋之事，无不吻合者。又出水晶双鱼扇坠示生，生亦举紫金碧甸指环，两相表订以证之。彼此大惊，以为神契。遂与生为夫妇，同居偕老。《<a href="http://www.mingqingxiaoshuo.com/guiguaishenmo/jiandengxinhua/" target="_blank" class="infotextkey">剪灯新话</a>》名《渭塘奇遇传》。</div>
<div>&nbsp;</div>
<div>无缘者真亦成梦，有缘者梦亦成真。</div>
<div>&nbsp;</div>
<div>○娟娟</div>
<div>&nbsp;</div>
<div>木生字元经，少有俊才。成化中以乡荐入太学。常登泰山观日出，夜宿秦观峰。梦有老妇携一女子，相见甚欢，知有平生之分。既又遗一诗扇，展诵未终，忽钟鸣惊寤而起。其所梦道路第宅，历历皆能记忆。</div>
<div>&nbsp;</div>
<div>明年，将入都，道出武清。散步柳荫中，过一溪桥。道旁有遗扇在草中，收视之，上有诗云：</div>
<div>&nbsp;</div>
<div>“烟中芍药朦胧睡，雨底梨花浅淡妆。小院黄昏人定后，隔墙遥辨麝兰香。”仿佛是梦中所见者，珍袭藏之。行未几，遥见一女郎，从二女侍游树下。迤逦将近，生趋避之。时为三月既望，新雨初霁，微风扇暖。女郎徐邀二侍，穿别径结伴而去。生伫立转盼，但见带袂飘举，环珮锵然。百步之外，异香袭道，绰约若神仙中人。遂以所佩错刀削树为白，题一绝句曰：</div>
<div>&nbsp;</div>
<div>“隔江遥望绿杨斜，联袂女郎歌落花。风定细声听不见，茜红裙入那人家。”徙倚弥望乃行。前至野店中，问诸村民，或曰：“此去里许有田将军园林，岂即其家眷属乎？”</div>
<div>&nbsp;</div>
<div>生明日又往树下，竟日无所遇。惟见溪水中落花流出，复题一绝句，续书于树曰：</div>
<div>&nbsp;</div>
<div>“异鸟娇花不奈愁，湘帘初卷月沉钩。人间三月无红叶，却放桃花逐水流。”自后不复相闻。然前所得遗扇，每遇良辰胜会，未尝不出入怀袖，把玩讽咏，爱如珙璧。</div>
<div>&nbsp;</div>
<div>壬午，生谒选天官，隶名营缮。当春牡丹盛放，生拟闲游，因勒马道旁。值马渴奔水，左右皆前逐马，生下立井畔民家。其家以贵客在门，召一邻翁延入。初经重屋，仅庇风日。再过曲径，越小院，其中楼台阑楯，金碧辉耀，恍非人世。生稍憩，便欲辞出。翁曰：“内人乃老夫寡妹，年亦逾五旬矣。幸暂留，伺马至行无伤也。”生起挥扇逍遥，历览画壁。翁从旁见其扇，进曰：“此扇何从得之？”生曰：“吾数年前过武清所得，道旁遗弃也。”翁借观，遽持入内。顷之出，告生曰：“天下事萍梗遭遇，固有出于偶然者。适见扇头诗，疑为吾甥女手笔。入示告妹，果非误也。”生初入其室庐，皆若梦中所经行者，心已异之。及闻翁言，愈骇异。再引入一曲室，帏帐妍丽，金玉焕然，几榻整洁，琴瑟静好，莫能名状。须臾，一老妇出拜，自言：“姓钱氏，先父田忠义，官至上轻车都尉。往岁扈从西征，为流矢所中，舆疾归武清。小女娟娟，时年十四。随侍汤药，偶遗此扇，不意乃入君子之手。今夫亡三载矣，睹物兴怀，不觉遂生伤感。然当时溪树上有二绝句，不知何人所书。小女因寻扇再至其地，经览而归，至今吟哦不绝于口。”生请诵之，即其旧题也。老妇因请命娟娟出见，传呼良久不至。母自入谓女曰：“客即树上题诗人也。”娟娟强起，严服靓妆，与母相携而出。至则玉姿芳润，内美难征，俨然秦观峰梦中所见也。生又以梦告母，共相叹异。久之马至，珍重辞谢而去。</div>
<div>&nbsp;</div>
<div>明日，邻翁以娟母命来，请以弱女为君子姬侍。生喜出望外，遂以其年四月成礼。娟娟妙解音律，通贯经史，凡诸戏博杂艺，靡不精晓。情好甚笃。未阅月，生以督运南行，乃锁院而去。母先亦暂至武清，遣人问讯。娟娟从门隙中附诗于母寄生日：</div>
<div>&nbsp;</div>
<div>“闻郎夜上木兰舟，不数归期只数愁。半幅御罗题锦字，隔墙裹赠玉搔头。”是夕，生适自潞还，娟出迎。生曰：“方从马上得诗，未有以复。”即口占赠娟娟曰：</div>
<div>&nbsp;</div>
<div>“碧窗无主月纤纤，桂影抚疏玉漏严。秋浦芙蓉偏献笑，半窗斜映水晶帘。”</div>
<div>&nbsp;</div>
<div>其冬十月，生以太夫人忧去职。河冰既合，娟适病，不能偕行。生存亡抱恨，计无所出。邀母与娟同居，约以冰解来迎，相与悲咽而别。</div>
<div>&nbsp;</div>
<div>明年春，娟病转剧。遣翁子钱郎以诗寄生曰：</div>
<div>&nbsp;</div>
<div>“楚天风雨绕阳台，百种名花次第开。谁遣一番寒食信，合欢廊下长莓苔。”</div>
<div>&nbsp;</div>
<div>生遣使往迎，比至，则不起匝月矣。</div>
<div>&nbsp;</div>
<div>辛卯冬，生再入都，过母家，见娟娟画像，题诗其上曰：</div>
<div>&nbsp;</div>
<div>“人生补过羡张郎，已恨花残月减光。枕上游仙何迅速，洞中乌兔太匆忙。秦娘似比当时瘦，李卫惭多旧日狂。梅影横斜啼鸟散，绕天黄叶倚绳床。”时人多传诵焉。</div>
<div>&nbsp;</div>
<div>南唐内史舍人张泌，字子澄。初与邻女浣衣相善，经年不复睹。精神凝一，夜必梦之。尝有诗寄云：</div>
<div>&nbsp;</div>
<div>“别梦依依到谢家，小廊回合曲栏斜。多情只有春庭月，犹为离人照落花。”此梦之积于情者也。渭塘奇梦，曾留连酒肆，偷窥半面，犹有因焉。秦观峰之梦，胡为乎来哉！无梦则得扇不奇，得扇不奇，则生必不出入怀袖，肆翁必不问，而数月之姻缘，何以销之。梦岂偶然而已。</div>
<div>&nbsp;</div>
<div>○吴女盈盈</div>
<div>&nbsp;</div>
<div>魏人王山，能为诗，标韵清卓。因省试下第，薄游东海。值吴女盈盈者来，年才十六，善歌舞，尤工弹筝，容色甚冶。词翰情思，翘翘出群。少年子争登其门，不惜金帛。盈遴简佳偶，乃许一笑。府守田龙图召使侍宴，山预宾列，相得于樽俎之间，从之欢处累月。山辞归，盈垂泣悲啼，不能自止。明年，寄《伤春曲》示山，其词云：</div>
<div>&nbsp;</div>
<div>“芳菲时节，花压枝折。蜂蝶撩乱，阑槛光发。一旦碎花魂，葬花骨，蜂兮蝶兮何</div>
<div>&nbsp;</div>
<div>不来？空使雕阑对寒月。”山作长歌答之云：</div>
<div>&nbsp;</div>
<div>“东风艳艳桃李松，花园春入酴酥浓。龙脑透缕鲛绡红，鸳鸯十二罗芙蓉。盈盈初见十五六，眉试青膏鬓垂绿。道字不正娇满怀，学得襄阳大堤曲。阿母偏怜掌上看，自此风流难管束。莺啄含桃未咽时，便会吟诗风动竹。日高一丈罗窗（目+歎左），啼鸟压花新睡短。腻云纤指拢还偏，半被可怜留翠暖。淡黄衫袖仙衣轻，红玉栏杆妆粉浅。酒痕落腮梅忍寒，春羞入眼横波艳。一缕未消山枕红，斜睇整衣移步懒。才如韩寿潘安亚，掷果窃香心暗嫁。小花静院酒阑珊，别有私言银烛下。帘声浪皱金泥额，六尺牙床罗帐窄。钗横啼笑两不分，历尽风波腰一捻。若教飞上九天歌，一声自可倾人国。娇多必是春工与，有能动人情几许。前年按舞使君筵，眸蹙忍羞头不举。凤凰箫冷曲成迟，凝醉挑花过风雨。阿盈阿盈听我语，劝君休向阳台住。一生纵得楚王怜，宋玉才多谁解赋。洛阳无限青楼女，袖拢红牙金凤缕。春衫粉面谁家郎，只把黄金买歌舞。就中薄倖五陵儿，一日心冷玉如土。云零雨散那堪悲，空入他人梦来去。浣花溪上海棠湾，薛涛朱户皆金环。韦皋笔逸玳瑁落，张祜盏滑琉璃干。压倒念奴价百倍，兴来奇怪生毫端。醉眸觑纸聊一扫，落花飞雪声漫漫。梦得见之为改观，乐天更敢寻常看。花开不肯下翠幕，竟日煊赫罗雕鞍。扫眉涂粉迨七十，老大始顶菖蒲冠。（涛七十始顶菖蒲冠，学谢自然上升之术。）至今愁人锦江口，秋蛩露草孤坟寒。盈盈大雅真可惜，尔生此后不可得。满天风月独倚阑，醉岸深云呼佚墨。久之不见子心忆，高玑去天无几尺。斜阳衔山云半红，远水无风天一碧。望眼空遥沉翠翼，银河易阔天南北。瘦尽休文带眼移，忍向小楼清泪滴。”</div>
<div>&nbsp;</div>
<div>又明年，山适淄川，遇王通判于邸舍，出盈盈简，欲偕游东山。时方初夏，山以病不克赴其约。秋中再如东山，盈已死。王通判谓山曰：“子去后，盈若平居醉寝，梦红裳美人手执一纸书，告曰：‘玉女命汝掌文牍。’及觉，泣以白母云：‘儿不复久居人间矣。异日当访我于东山。’遂呜咽流涕，其夕竟卒。”山作诗吊之云：</div>
<div>&nbsp;</div>
<div>“烛花红死睡初醒，一枕孤怀病客情。海上有仙应入梦，人间无路可藏生。乾坤眼阔成新恨，风月人归似旧情。汉殿香消春寂寂，夕阳无雨下西城。”</div>
<div>&nbsp;</div>
<div>后五年，山游奉符，与同志登岱岳，至绝顶玉女池。追思畴昔日盈盈之梦，徘徊池侧，心忆神会。因题于石曰：</div>
<div>&nbsp;</div>
<div>“浮世繁华一梦休，登临因忆昔年游。人归依旧野花笑，玉冷几经坟树秋。风月遇清须感慨，江山多恨即迟留。如今纵拟夸才思，事往情多特地愁。”又曰：</div>
<div>&nbsp;</div>
<div>“柳条黄尽杏梢新，山翠无非昔日春。花色笑风春似醉，寂寥惟少赏花人。忆昔闲妆淡伫（纻）衣，一枝红拂牡丹徽。无端不入襄王梦，为雨为云到处飞。”山归，就次遂梦游日观峰，北见石上大字，笔迹类盈，书一诗曰：</div>
<div>&nbsp;</div>
<div>“绛阙珠宫锁乱霞，长生未晓弃奢华。断无方朔人间信，远沮麻姑洞里家。历劫易翻沧海水，浓春难谢<a href="http://www.mingqingxiaoshuo.com/zajuxiqu/sazhenrenyeduanbitaohua/" target="_blank" class="infotextkey">碧桃花</a>。紫台树隐瑶池阔，凤懒龙娇日又斜。”读毕忽悟。是夕昏醉闷闷，有女奴来召，至一溪洞门，碧衣短鬟出迎。入宫殿，一女子玉冠黄帔，衣绛绡，长眸皓容。山趋拜，女遽起止之。揖升阶。少选，盈与一女偕至，微笑曰：“‘为雨为云到处飞’，何乃尤人如此也！”遂命进酒，各有赋咏。夜既深，二女曰：“盈盈雅故，便可就寝。”闻鸡声起，复置酒珍重语别。山辞诀，恍然出洞，但苍崖古木，非向所历，感怆而返。</div>
<div>&nbsp;</div>
<div>山有《笔奁录》，详记所遇。</div>
<div>&nbsp;</div>
<div>○安西张氏女</div>
<div>&nbsp;</div>
<div>安西布帛肆，有贩鬻求利而为之平者，姓张。家富于财，居光德里。其女国色。女尝昼寝，梦至一处，朱门大户，棨戟森然。由之而入，望其中堂，若设宴张乐。左右廊皆施帷幄。有紫衣吏引张氏于西廊幕次，见少女如张等辈十许人，皆花容绰约，钗钿照耀。既至，吏促张妆饰，诸女迭助之理泽傅粉。</div>
<div>&nbsp;</div>
<div>有顷，自外传呼：“侍郎来！”竞隙间窥之。见一紫绶大官，张氏之兄尝为其小吏，识之，乃吏部沈公也。俄又呼曰：“尚书来！”又有识者，并帅王公也。逡巡复连呼曰“某来”，皆郎官以上六七人。坐毕，前紫衣吏曰：“可出矣。”群女旋进金石丝竹，铿鍧震响，中宵酒酌。并帅见张氏而视之，尤属意焉。谓曰：“汝习何技能？”对曰：“未尝学声音。”使与之琴，辞不能。曰：“第操之。”乃抚之而成曲。予之筝亦然，琵琶亦然，皆平生所不习也。王公曰：“恐汝或遗。”乃令口授，吟曰：</div>
<div>&nbsp;</div>
<div>“镮梳闹扫学宫妆，独立闲庭纳夜凉。手把玉簪敲砌竹，清歌一曲月如霜。”谓张曰：“其归辞父母，异日复来。”忽惊啼而寤，手扪衣带曰：“尚书命我矣。”索笔录之。问其故，泣对所梦，且曰：“吾将死乎？”母怒曰：“汝梦魇尔，何乃出不祥言如是！”因卧病累日。外亲有持酒肴者，又有将食来者，女曰：“且须膏沐澡瀹。”母听之。良久，艳妆盛饰而至。食毕，乃遍拜父母及坐客曰：“时不可留，某今往矣。”因援衾而寝。父母环伺之，俄遂卒。会昌二年六月十五日也。</div>
<div>&nbsp;</div>
<div>死得所生，虽死何恨。张女国色未聘，以怀春感梦，而王尚书遂能据生人之所不易遇，惜哉！</div>
<div>&nbsp;</div>
<div>○沈亚之</div>
<div>&nbsp;</div>
<div>太和初，沈亚之将之邠。出长安城，客橐泉邸舍。春时，昼梦入秦内史廖家。内史廖举亚之，秦公召至殿前，促前席曰：“寡人欲强国，愿知其方，先生何以教寡人？”亚之以齐桓对。公悦，遂试补中涓，使佐西乞术伐河西。亚之帅将卒前攻，下五城。还报，公大悦，起劳曰：“大夫良苦，休矣！”</div>
<div>&nbsp;</div>
<div>居久之，公幼女弄玉婿箫史先死，公谓亚之曰：“微大夫，晋五城非寡人有，甚德大夫。寡人有爱女，欲与大夫备洒扫可乎？”亚之少自立，雅不欲遇幸臣蓄之。固辞不得，遂拜左庶长，尚公主，赐金二百斤。民间犹谓箫家公主。其日有黄衣中贵，骑疾马来，延亚之入。宫阙甚严。呼公主出，鬓发著偏袖衣，妆不多饰。其芳姝明媚，笔不可摹画。侍女祗承，分立左右者数百人。召见亚之便馆，居亚之于宫。题其门曰翠微宫，宫人呼为沈郎院。虽备位下大夫，由公主故，出入禁卫。公主喜凤箫，每吹箫必翠微宫高楼上，声调远逸，能悲人，闻者莫不自废。公主七月七日生，亚之尝无贶寿。内史廖先曾为秦以女乐遗西戎，戎王与之水犀小合，亚之从廖得，以献公主。主悦，尝爱重，结裙带上。穆公遇亚之礼兼同列，恩赐相望于道。</div>
<div>&nbsp;</div>
<div>复一年，春，公主无疾忽卒。公追伤不已，将葬咸阳原。公命亚之作挽歌，应教而作曰：</div>
<div>&nbsp;</div>
<div>“泣葬一枝红，生同死不同。金钿坠芳草，香绣满春风。旧日闻箫处，高楼当月中，梨花寒食夜，深闭翠微宫。”进公。公读词善之。时宫中有出声若不忍者，公随泣下。又使亚之作墓志铭，独忆其铭曰：</div>
<div>&nbsp;</div>
<div>“白杨风哭兮，石甃髯莎。杂英满地兮，春色烟和。朱愁粉瘦兮，不生绮罗。深深埋玉兮，其恨如何！”亚之亦送葬咸阳，宫中十四人殉。亚之以悼怅过戚被病，犹在翠微宫，然处外殿特室，不居宫中矣。</div>
<div>&nbsp;</div>
<div>居月余，病良已。公谓亚之曰：“本以小女将托久要，不谓不得周奉君子，而先物故。敝秦区区小国，不足辱大夫。然寡人每见子，即不能不悲悼。大夫盍适大国乎？”亚之对曰：“臣无状，肺腑公室，待罪左庶长，不能从死公主，幸免罪戾。使得归骨父母国，臣不忘君恩。”如日将去，公置酒高会。声秦声，舞秦舞。舞者击髆拊髀呜呜，而音有不快，声甚怨。公执酒亚之前曰：“予顾此声少善，愿沈郎赓歌以塞别。”命趋进笔砚。亚之受命，立为歌词曰：</div>
<div>&nbsp;</div>
<div>“击体舞，恨满烟光无处所。泪如雨，欲拟著词不成语。金凤衔红旧绣衣，几度宫中同看舞。人间春日正欢乐，日暮春风何处去。”歌卒，授舞者，杂其声而和之，四座皆泣。既再拜辞去，公复命至翠微宫与公主侍人别。重入殿内时，见珠翠遗碎青阶下，窗纱檀点依然。宫人泣对亚之，亚之感咽良久。因题宫门诗曰：</div>
<div>&nbsp;</div>
<div>“君王多感放东归，从此秦宫不复期。春景自伤秦丧主，落花如雨泪胭脂。”竟别去。公命车驾送出函谷关。出关已，送吏曰：“公命尽此，且去。”亚之与别，语未卒，忽惊觉卧邸舍。</div>
<div>&nbsp;</div>
<div>明日，亚之为友人崔九万具道之。九万博陵人，谙古，谓余曰：“《皇览》云：秦穆公葬雍橐泉祈年宫下，非其神灵凭乎？”亚之更求得秦时地志，说如九万言。呜呼，弄玉既仙矣，恶又死乎！</div>
<div>&nbsp;</div>
<div>亚之必多情者，不然，能感弄玉于梦中乎？阅稗官小说，冥中嫁娶，仍如人间。弄玉择婿或有之，不知何以复死也。岂人不一死，如所云鸡鸣国之说乎！果尔，则弄玉非仙矣。弄玉不仙，何以灵乎？弄玉而灵，将箫史独无灵乎？又闻上界以岁为日，冥中以日为岁，然亦不应昼晌一梦，备悲欢离合之致也。吁，亦幻矣！</div>
<div>&nbsp;</div>
<div>又《博异志》载：吴兴姚合谓沈亚之曰：“吾友太原王炎云：元和初，夕梦游吴，侍吴王久之。闻宫中出辇，鸣箫击鼓，言葬西施。王悲悼不止，立诏词客作挽歌。炎遂应教作之，其词曰：</div>
<div>&nbsp;</div>
<div>‘西望吴王阙，云书凤字碑。连工起珠帐，择土葬金钗。满地红心草，三层碧玉阶。</div>
<div>&nbsp;</div>
<div>春风无处所，凄恨不胜怀。’既进词，王甚嘉之。及寤，能记其实。”此与沈亚之事相近，必有仿而为之者。</div>
<div>&nbsp;</div>
<div>○张倩娘</div>
<div>&nbsp;</div>
<div>天授三年，清河张镒，因官家于衡州。性简静，寡知友。无子，有女二人，其长早亡。幼女倩娘，端妍绝伦。镒外甥太原王宙，幼聪悟，美容范，镒常器重。每曰：“他时当以倩娘妻之。”后各长成，与倩娘尝思感想于梦寐，家人莫知其状。</div>
<div>&nbsp;</div>
<div>后有宾僚之选者求之，镒许焉。女闻而郁抑，宙亦深恚恨。托以当调请赴京，止之，不可，遂厚遣之。宙阴恨悲恸，决别上船。日暮至山郭数里，夜方半，宙不寐。忽闻岸上有一人行，声甚速，须臾至船。问之，乃倩娘，步行跣足而至。宙惊喜发狂，执手问其从来。泣曰：“君厚意如此，寝食相感。今将夺我此志，又知君深情不易，思将杀身奉报，是以亡命来奔。”宙非意所望，欣跃特甚。遂匿倩娘于船，连夜遁去。倍道兼行，数月至蜀。凡五年，生两子。与镒绝信。其妻常思父母，涕泣言曰：“吾曩日不能相负，弃大义而来奔君。今向五年，恩慈间阻。覆载之下，胡颜独存也！”宙哀之，曰：“将归，无苦。”遂俱归衡州。</div>
<div>&nbsp;</div>
<div>既至，宙独身先至镒家，首谢其事。镒大惊曰：“倩娘疾在闺中数年，何其诡说也？”宙曰：“见在舟中。”镒大惊，遂促使人验之，果见倩娘在船中，颜色怡畅，讯使者曰：“大人安否？”家人异之，疾走报镒。室中女闻，喜而起，饰妆更衣，笑而不语。出与相迎，翕然而合为一体，其衣裳皆重。</div>
<div>&nbsp;</div>
<div>其家以事不常，秘之，唯亲戚间有潜知之者。后四十年间，夫妻皆丧。二男并孝廉擢第，至丞尉。唐人作《离魂记》。</div>
<div>&nbsp;</div>
<div>○柳氏女</div>
<div>&nbsp;</div>
<div>郑生者，天宝末应举之京。至西郊，日暮投宿主人。主人问其姓，郑以实对。内忽使婢出云：“娘子合是从姑。”须臾，见一老母自堂而下，郑拜见，坐语久之。问其婚姻，乃曰：“姑有一外孙女在此，姓柳氏，其父见任淮阴县令。与儿门第相埒。今欲配君子，以为何如？”郑不敢辞。其夕成礼，极人世之乐，遂居之。</div>
<div>&nbsp;</div>
<div>数月，姑谓郑生：“可将妇归柳家。”郑如其言，挈其妻至淮阴，先报柳氏。柳举家惊愕。柳妻意疑令有外妇生女，怨望形言。俄顷，女家人往视之，乃与家女无异。既入门，下车，冉冉行庭中。内女闻之笑出视，相值于庭中。两女忽合，遂为一体。令即穷其事，乃是妻之母先亡，而嫁外孙女之魂焉。生复寻旧迹，都无所有。</div>
<div>&nbsp;</div>
<div>○石氏女</div>
<div>&nbsp;</div>
<div>钜鹿有庞阿者，美容仪。同郡石氏有女，曾内睹阿，心悦之。未几，阿见此女来诣。阿妻妾极妒，闻之，使婢缚之送还石家，中路遂化为烟气而灭。婢乃直诣石家，说此事。石氏之父大惊曰：“我女都不出门，岂可毁谤如此？”阿妇自是常加意伺察之。</div>
<div>&nbsp;</div>
<div>居一夜，方值女在斋中，乃自拘执以诣石氏。石氏父见之愕然曰：“我适从内来，见女与母共作，何得在此？”即令婢仆于内唤女出，而所缚者奄然灭焉。父疑有异，遣其母诘之。女曰：“昔年庞阿来厅中，曾窃视之。自尔仿佛即梦诣阿，及入户，即为妻所缚。”石曰：“天下遂有如此奇事！”夫精情所感，灵神为之。冥然灭者，盖其魂神也。既而女誓心不嫁。经年，阿妻忽得邪病，医药无征。阿乃授币石氏女为妻。事见《幽明记》。</div>
<div>&nbsp;</div>
<div>《广记》：汉时，有老日者开帘鬻术，忽见一老人持八字来问。日者推算良久，曰：“寿不永矣！”此老愀然而去。日者徐玩其命，乃已之生辰。因思：“此老面貌衣服与己无二，岂身魂乎！”未几，日者果死。又《续搜神记》：宋时，有一人，忘其姓名。与妇同寝，天晓，妇起出后，夫寻出外。妇还，见其夫犹在被中眠。须臾，奴子外来云：“郎求镜。”妇以奴诈，乃指床上以示奴。奴云：“适在郎处来。”于是驰白其夫，其夫大愕。便入，夫妇共视被中人，高枕安寝，的是其形，了无一异。虑是魂神，不敢惊动。乃共以手徐徐抚床，遂冉冉入席，渐渐消灭。夫妇惋怖。如此少时，夫得病，性理乖错，于是终卒。离魂之事，往往有之。况神情所注，忽然而翔，自然之理，又何怪也</div>
<div>&nbsp;</div>
<div>○董子马姬</div>
<div>&nbsp;</div>
<div>绍兴董元瑞之子，聘同邑马氏女为室。以马之女未二十，不为之婚。男女各怀怨怼，同日得瘵疾。</div>
<div>&nbsp;</div>
<div>既二年，并患在亟。一日，董氏村人见大官舰泊河下，一皂隶上，问：“何处董宅？”人指示之，忽不见。数日又至，村人怪而窥之，见舟中端坐一女子，盛饰美容，光彩夺目，左右媵侍十余人。或问：“谁家女？”曰：“此马氏姊也，来迎女婿。”或报董氏，使老媪往觇其容，俨与马姬无二。又明日，董生死，马姬亦亡。其官舰中坐者，疑是魂魄先赴云。</div>
<div>&nbsp;</div>
<div>○观灯美妇</div>
<div>&nbsp;</div>
<div>宣和中，京师士人元夕出游，至二美楼下，观者填塞不可前。少驻步，见<a href="http://www.mingqingxiaoshuo.com/shitairenqing/meifuren/" target="_blank" class="infotextkey">美妇人</a>举措仓皇，若有所失。问之，曰：“我逐时观灯，适被人挨阻，迷失伴侣，今无所归。”士以言诱之，欣然曰：“我不能归，必被他人捉卖，幸君子怜之。”士人喜，即携手与还舍。如是半月，宠嬖殊甚，亦无有人踪迹之者。</div>
<div>&nbsp;</div>
<div>一日，召所善友与饮，命妇人侍酒甚款。后数日，友复来曰：“前日所见之妇，安从得之？”曰：“吾以金买之也。”友曰：“恐不然，子当实告我。我前日酒间，见每过烛后，色必变。意非人类，不可不察。”士人曰：“相处累月，乌有是？”友曰：“葆真宫王文卿法师，善符箓，试谒之。若是祟，渠必能言。不然无伤也。”遂同往谒。王一见惊曰：“妖气其浓，势将难治。此祟绝异，非常鬼也。”厉指座间他客曰：“异日皆当为佐证。”坐者尽恐。士人已先闻友言，不敢复隐，具告之。师曰：“此物平时有何嗜好？”曰：“一钱箧极巧，常佩于身，不以示人。”王即硃书二符授之，曰：“公归，俟其寝，以一符置其首，一置箧中。”士人归，其妇大骂曰：“托身于君久矣，乃不见信。令道士书符，以鬼待我！”士初犹设词以对，妇人曰：“某仆为我言，一符欲置吾首，一置箧中，何讳也？”士人不能隐，密访之，仆初不言，益疑之。迨夜俟其睡。妇张灯制衣，达旦不息。士窘亟，走谒王师。师喜曰：“渠不过忍一夕，今夕必寐，第从吾戒。”是夜果熟睡，乃如戒施符。天明无所见，意谓已去。越二日，开封府遣狱吏逮王师下狱，曰：“某家妇人瘵疾三年，临病革，忽大叫曰：‘葆真宫王法师杀我！’遂死。家人方与沐浴，见首及下腰间皆有符，乃诣府投牒，云王以妖术杀其女。”王具言所以，即追士人，并向日座上诸客证之，皆同得免。王师建昌人。出《夷坚志》。</div>
<div>&nbsp;</div>
<div>○刘道济</div>
<div>&nbsp;</div>
<div>光化中，有文士刘道济，止于天台山国清寺。尝梦见一女子，引生于窗下，有侧柏树，葵花，遂为伉俪。后频于梦中相遇，自不晓其故。无何，以明州奉化县古寺内，见有一窗，侧柏、葵花，宛是梦所游。有一客官寄寓于此，室中女有美才，贫而未聘，近中心疾。生所遇，乃女之魂也。</div>
<div>&nbsp;</div>
<div>女一遇生，心疾自愈，不著究竟，令人闷绝。又有彭城刘生，梦入一倡楼，与诸辈狎饮。尔后但梦，便及彼处，自疑非梦。所遇之姬，芳香常袭衣。亦心邪所致耳。</div>
<div>&nbsp;</div>
<div>○吴兴娘</div>
<div>&nbsp;</div>
<div>大德中，扬州富人吴防御，居春风楼侧，与宦族崔君为邻，交契甚厚。崔有子曰兴哥，防御有女曰兴娘，俱在襁褓。崔君因求女为兴哥妇，防御许之，以<a href="http://www.mingqingxiaoshuo.com/zajuxiqu/songshanghuangyuduanjinfengcha/" target="_blank" class="infotextkey">金凤钗</a>一隻为约。</div>
<div>&nbsp;</div>
<div>既而崔君远宦，凡一十五载，音耗竟绝。女年十九矣。其母谓防御曰：“崔家郎君，一去杳然。兴娘长成矣，不可执守前言，令其失时也。”防御曰：“吾已许吾故人矣。诚约已定，可食言耶？”女亦望生不至，因而感疾，沉绵枕席，半岁而终。父母哭之恸，临殓，母持金凤钗抚尸而泣曰：“此汝夫家之物也。今汝逝矣，吾留此安用？”遂簪于其髻而殡焉。</div>
<div>&nbsp;</div>
<div>殡两月，而崔生至。防御迎之，访问其故，则曰：“父为宣德府理官而卒，母亦先逝数年矣。今已服除，故不远千里而来。”防御下泪曰：“兴娘薄命，为念君故得疾，于两月前饮恨而死。今殡之矣。”引生入室，至其灵席前，焚楮钱以告之，举家号恸。防御谓生曰：“郎君父母既没，道途又远，今既来此，可便于吾家住宿。故人之子即吾子也。勿以兴娘没故，自同外人。”即令搬挈行李于门侧小斋安泊。</div>
<div>&nbsp;</div>
<div>将及半月，时值清明。防御以女新殁，举家上冢。兴娘妹庆娘，年甫十七，是日与家众同赴新坟，惟留崔生在家。至暮回归，天色已黑。崔生于门迎。有轿二乘，前轿已入，后轿至生前，忽有物堕地铿然。生急往拾之，乃金凤钗一隻。欲纳还防御，则中门已闭。生还小斋，明烛兀坐。思念姻缘挫失，而孑身寄迹于人，亦非久计。长叹数声，方欲就枕，忽闻剥啄叩门。问之，则不答。不问，则又叩。如是者三，乃强起开门。视之，一女殊丽，立于门外，遽褰裙而入。生大惊，女子低容敛气，向生细语曰：“崔郎不识妾耶？妾乃兴娘之妹庆娘也。适来坠钗轿下，君拾得否？”欲止生室。生以其父持之厚，拒之甚确，至于再三。女忽赧怒曰：“吾父以子侄之礼待汝，置留小斋。汝乃敢于深夜诱我至此，欲将何如？我诉之于父，讼汝于官，必不舍汝矣！”生惧，不得已而从焉。至晓乃去。</div>
<div>&nbsp;</div>
<div>自是暮隐而入，朝隐而出。往来于小斋，可一月半。忽一夕谓生曰：“妾处深闺，君居外馆，今日之事，幸无人觉。诚恐好事多磨，佳期易阻。一旦声迹彰露，亲庭罪责。闭笼而锁鹦鹉，打鸭而惊鸳鸯。在妾固所甘心，于君诚恐累德。莫若先事而发，怀璧而逃。或晦迹深村，或潜迹别郡，庶优游偕老，不致分离也。”生颇然其计，曰：“卿言亦自有理，吾方思之。因自念零丁孤苦，素乏亲知，虽欲逃亡，竟将焉往。尝闻父言有旧仆金荣者，信义人也。居镇江吕城，以耕种为业。今往投之，庶不我拒。”</div>
<div>&nbsp;</div>
<div>至明日五更，与女轻装而出。买船过瓜州，奔丹阳，访于村氓，则金荣在焉。其家殷富，为本村保正。生乃大喜，造其门。至则初不相识也，生言其父姓名爵里及己乳名，方始记认，则思而哭其主。挽生在堂而拜认曰：“此吾家郎君也！”生具告以故，乃虚正堂而处之，事之如事旧主。衣食之需，供给甚至。</div>
<div>&nbsp;</div>
<div>生住金荣家将及一年，女告生曰：“始惧父母见责，故与君为卓氏之逃，大非获已。今已及期矣。爱子之心，人皆有之。倘其自归，喜于再见，必不我罪。况亲恩莫大，岂有终绝之理乎？”生从其言，即与之别金荣，渡江入城。将近其家，谓生曰：“妾逃窜一年，今遽与君往，或恐触彼之怒。君可先之，妾舣舟于此以候。”临行复呼生回，以金凤钗与之曰：“如或疑拒，当出此示之可也。”生至门，防御欣然迎之，反致谢曰：“昨顾待不周，致君他适。老夫之罪也，幸勿见责！”生拜伏不敢仰视，但称死罪。防御骇然曰：“何故乃尔？愿得开陈，释我疑虑。”生惶愧言曰：“曩者房帷事密，儿女情多。负不义之名，犯私通之律。不告而娶，窃负而逃。窜伏村墟，旷绝音问。今携令爱同此归宁，伏望恕其罪谴，使得终遂于飞。大人有溺爱之恩，小子有室家之乐，是所幸也。”防御曰：“吾女卧病在床，今乃一载。（饣亶）粥不进，转侧须人。岂有是事也？”生谓其恐为门户之辱，故饰词以拒之。乃曰：“目今庆娘在于舟中，可令人舁取之来。”防御虽不信，姑令家童驰往视之。至江，并无所见。防御大怒，责生妖妄。生乃袖中取出金凤钗以进。防御见之，大惊曰：“此物吾亡女兴娘殉葬之物，胡为至此？”疑惑之际，庆娘忽于床上欣然而起，出至堂前，拜其父曰：“兴娘不幸，早辞严侍，远弃荒郊。然与崔生缘分未断，今来此，意亦无他，请以爱妹庆娘续其婚尔。如从所请，妹病即痊。不然，命尽此矣。”举家惊骇，视其身则庆娘，而言动举止则兴娘也。父诘之云：“汝既死矣，安得复于人世为此乱惑乎？”对曰：“女之死也，冥司以女无罪，不复拘禁。得隶玉皇娘娘帐下，掌传笺奏。切以世缘未尽，故特给假一年，来与崔郎了此一段姻缘尔。”防御闻其言，乃许之。即敛容拜谢其父，又与崔生执手歔欷为别。且曰：“父母许我矣，汝好做娇客，慎毋以新人而忘故人也。”言讫，恸哭仆地，视之已死矣。急以汤药灌之，移时乃苏。其病即瘥，行动如常。叩以前事，并云罔知。防御遂涓吉续崔生之婚。生感兴娘之情，以金凤钗卖于市，得钞二十锭，尽买香烛楮币，赍诸琼花观，命道士建醮三昼夜，以报兴娘。兴娘复托梦于崔生曰：“荐拔尚有余情，虽隔幽冥，实深感佩。小妹庆娘，直性柔和，宜善待之。”生闻之，惊悼而觉。此后遂绝。</div>
<div>&nbsp;</div>
<div>○贾云华</div>
<div>&nbsp;</div>
<div>至正间，有魏鹏者，字寓言，襄阳人。父巫臣，延祐初参政浙江行省卒。母郢国萧夫人。二兄鸑鹜惟生独秀美，善属文，乡里称焉。</div>
<div>&nbsp;</div>
<div>先是参政时，萧夫人善于贾平章之夫人曰邢国。平章幽州人，卒于杭，遂留居焉。至是生母遣生诣之，授以书曰：“以此呈邢国，勿妄开也。”生私启之，知有指腹之约，欣喜而已。</div>
<div>&nbsp;</div>
<div>逾月抵杭，旅边妪之舍。边故达睦宠姬，后嫁民间。今虽已老，然善刺绣，喜谈谑，多往来达官家。生问贾平章家事，妪备道之。生亦为语郢国遣己故，妪为之先于邢国。邢国惊喜，使亟召之。生至再拜，呈母书。顷间，一童子出，娟娟如琼瑶。邢国曰：“小儿子麟也。”令拜生已，复命侍儿唤娉娉。须臾，双鬟拥一女子穿绣幕而来。曰：“小女子也。”亦拜生已，乃退立邢国左右。生窃视，真国色矣。邢国与生各为寒温。少焉治具，亲酌饮生，生跪而受。顾谓娉曰：“郎君长汝，汝兄事之。”更令娉与麟酌以饮生。既乃令家僮引生就堂外东厢止宿。生至，则妪家行李已先在焉。</div>
<div>&nbsp;</div>
<div>居月余，生念邢国虽甚款爱，而语不及姻事，且疑兄事之命。乃密祈梦于伍相祠，得神报云：“酒雪堂中人再世，月中方得见嫦娥。”莫晓所谓，但私识之。</div>
<div>&nbsp;</div>
<div>一日平旦，生入问邢国，出至重堂，转堂后曲巷，以造娉室。娉方低鬟束双弯着罗袜。生屏身户外，窥于隙间。福福见之以报，娉娉怒，将白邢国。生惶恐谢，娉亦解。更以阁前瑞香赠生，令福福送生出。生即重赂福福，使之挑娉。福福出吴绫令生书，有“海棠枝上拭新红”之句。谓生曰：“我持此去，君徐来。”及见娉，乃佯堕。娉见诗色变，生趋谢，继之以跪。娉乃令生就坐，生从容曰：“千里至此，本为姻盟。今夫人了无一语，其意可知。而子复漠然相视，当即促装与子诀矣。”娉叹曰：“人非木石，谁独无情。君之此言，岂知我者。”生即求合，娉拒之曰：“晚当遣福福诣君，有语相告。”已而夫人归，生乃趋出。</div>
<div>&nbsp;</div>
<div>至暮，福福至。约以明夜达生处，生喜不可制。明日，生之友招生过平康，生辞，固曳以去，劝饮至醉，归则卧石栏侧地上。时娉乘间赴生，而生适大醉。呼之不觉，乃怅然书一绝于生练裙上，有曰：</div>
<div>&nbsp;</div>
<div>“襄王自是无情绪，醉卧月明花影中。”生觉，怅然追恨。</div>
<div>&nbsp;</div>
<div>逾数日，邢国往作佛事，娉与生送之。娉密语生，是夜竟达娉处。少焉就枕，生曰：“今夕可谓‘海棠枝上拭新红’也。”自是更数夕，而生得母、兄书，令归就试。更有书及邢国，使促生还。生不得已，夜入别娉，相视悲泣。明日，生入拜邢国，遂竟别去。</div>
<div>&nbsp;</div>
<div>抵家就试，得首选。赴燕，复登第。及廷试，名在前列。生思念娉，乃以翰苑自求外补，得浙江提举。乃赴钱塘，先诣贾宅谒邢国。娉娉见生，悲喜交集。已而命酌，既暮就馆。</div>
<div>&nbsp;</div>
<div>居月余，生与娉情好愈笃，多不自简。侍女有春鸿者，以宿恨怨娉，欲报之。一日，生与娉<a href="http://www.mingqingxiaoshuo.com/zajuxiqu/duiyi/" target="_blank" class="infotextkey">对弈</a>池畔小亭上。鸿趋夫人曰：“圃中池莲并蒂二色，请观之。”时娉与生方谈笑争局，适风撼花枝坠局中奇-书-网。娉起视之，见夫人且至，生乃遁去。明日，夫人召生为瑞莲之宴，娉及麟皆在，各为吟咏，相称赏而退。自是娉屈意事鸿，得其心，且乐为用。而生母讣音已至，生乃仓卒告归。</div>
<div>&nbsp;</div>
<div>先是，生以姻事属边妪，使探邢国意。会邢国属边妪觅婿，妪曰：“颇、牧自在禁中，何远求耶？”夫人曰：“非魏提举乎？佳则佳矣，但终历仕途，势且携去。若嫁他乡，宁死不忍。”妪还以复生。生曰：“余固知之。况重罹荼毒，行色匆匆，殒越之余，宁暇及此？虽然，此先堂意也。天地鬼神，昭布森列。息壤在彼，岂以吾母既亡而背盟弃好。妪若责以大义，或庶几焉。”妪如言以进。夫人曰：“纵有苏、张，如不听何！”妪退。生叹曰：“死生之期，自此至矣！”乃促装以归。</div>
<div>&nbsp;</div>
<div>娉伺夫人既寝，召生入与诀。至则相持而泣，魂断心摧。福福等亦哽咽凄怆，不能仰视。酒半，娉举杯前曰：“兄不来矣！不偕伉俪，从此途人。妾命薄春冰，身轻秋叶。云泥异路，浊水清尘。然既委身，岂能再适？死以为期，言犹在耳。行当寄魂空木，毕命穷泉。长恨悠悠，曷其有极！平时兄命我歌，我每赧愧。今当永诀，为君一曲，君其听之。正唐人所谓‘一声河满子，双泪落君前’也。”歌曰：</div>
<div>&nbsp;</div>
<div>“随水落花，离弦飞箭。今生无处能相见。长江纵使向西流，也应不尽千年怨。盟誓无凭，情缘无便。愿魂化作衔泥燕。一年一度一归来，孤雌独入郎庭院。”</div>
<div>&nbsp;</div>
<div>明日，娉乃破盒中镜及琴上冰弦，遣福福付生。生入别邢国。邢国召娉别生，娉不肯出，生亦不强，遂行。</div>
<div>&nbsp;</div>
<div>是岁，麟举乡试，明年登进士，授咸宁尹。乃举家之陕，娉亦随行。娉自别生，食寝俱废。兼之道途困顿，抵县浃旬，而势且垂绝矣。邢国忧之，莫晓其故，研问侍婢，始得其概，懊恨无及。一日，沐浴梳饰，衣服如常，拜于母前曰：“儿不幸，死在旦夕。母恩未报，饮恨黄泉。赖有灵昭（麟字），可为终养。愿夫人割不忍之爱。”又语麟曰：“弟早掇巍科，前程远大。但愿早寻佳偶，以奉夫人。我命薄年促，徒以死相累耳。若我殁后，托一坏之土，权殡于此。俟弟改官北归，携骨还葬，志愿毕矣。”语毕，返室，以手书嘱福福曰：“以是寄魏生，俾知我为泉下客矣。”言讫，泪如雨下。至晚竟逝。</div>
<div>&nbsp;</div>
<div>麟漆棺敛之，寄开元寺中。无何，县有剧盗遁于襄阳，官遣胥吏康铧往捕之。福福乃出娉缄于麟，俾因铧寄去。麟览之，乃集唐绝句十首，与生为诀之词也。麟以白母，母曰：“人已逝矣，勿违其意。”遂命寄去。诗曰：</div>
<div>&nbsp;</div>
<div>两行清泪语前流，千里佳期一夕休。</div>
<div>&nbsp;</div>
<div>倚柱寻思倍惆怅，寂寥灯下不胜愁。</div>
<div>&nbsp;</div>
<div>倚栏无语倍伤情，乡思撩人拨不平。</div>
<div>&nbsp;</div>
<div>寂寞闲庭春又晚，烟花零落过清明。</div>
<div>&nbsp;</div>
<div>相见时难别亦难，寒潮惟带夕阳还。</div>
<div>&nbsp;</div>
<div>钿蝉金雁皆零落，离别烟波伤玉颜。</div>
<div>&nbsp;</div>
<div>自从消瘦减容光，云雨巫山枉断肠。</div>
<div>&nbsp;</div>
<div>独宿孤房泪如雨，秋宵只为一人长。</div>
<div>&nbsp;</div>
<div>纱窗日落渐黄昏，春梦无心只似云。</div>
<div>&nbsp;</div>
<div>万里寂寥音信断，将身何处更逢君。</div>
<div>&nbsp;</div>
<div>一身憔悴对花眠，零落残魂倍黯然。</div>
<div>&nbsp;</div>
<div>人面不知何处去，悠悠生死别经年。</div>
<div>&nbsp;</div>
<div>真成薄命久寻思，宛转娥眉能几时。</div>
<div>&nbsp;</div>
<div>汉水楚云千万里，留君不住益凄其。</div>
<div>&nbsp;</div>
<div>魂归冥漠魄归泉，却恨青娥误少年。</div>
<div>&nbsp;</div>
<div>三尺孤坟何处是，每逢寒食一潸然。</div>
<div>&nbsp;</div>
<div>物换星移几度秋，鸟啼花落水空流。</div>
<div>&nbsp;</div>
<div>人间何事甚惆怅，贵贱同归土一丘。</div>
<div>&nbsp;</div>
<div>一封书寄数行啼，莫动哀吟易惨凄。古往今来只如此，几多红粉委黄泥。”生家居苫块，度日如年。追念旧欢，遽成陈迹。忽康铧者自陕至，得娉凶问，并所集古句，读之，闷而复苏，誓不再娶。乃于岘山堕泪碑侧，为位以哭。</div>
<div>&nbsp;</div>
<div>未久，生服满赴都，除陕西儒学正提举。复得与麟相见，拜谒夫人已，乃询娉殡棺，即往痛哭。以手叩墓曰：“寓言在此。想子生平，精灵未散，岂不能为华山畿乎？”是夕宿公署，仿佛见娉来曰：“天果从人愿乎？”生忘其死也，遽拥抱之。娉曰：“君勿见持，当有奉告。妾死后，冥司以妾无罪过，命入金华宫，得掌笺奏。今当感君不娶之言，将命我返魂。而屋舍已敝，当假他尸，尚未有便。数在冬末，方可遂耳。”语毕不见。生惊觉，但见淡月侵檐，冷风拂面，四顾凄然，泣数行下。</div>
<div>&nbsp;</div>
<div>是年冬，有长安城宋子璧者，一女暴卒。三日忽苏，不认其父母。曰：“我贾平章女，今咸宁县尹之姊也。死已二载，数当返魂。”竟奔贾宅，见夫人及麟，呼福福、春鸿名字，索存日遗物，毫发不爽。夫人曰：“此天作之合也。”乃报魏生。生亦以梦中语告。于是再缔前盟，夫人暨福福等俱往送焉。花烛之夕，真处子也。枕上话旧，一事不遗。是日宴于提举后堂，宋丞一门亦与焉。询丞女名曰月娥，堂有匾额曰“酒雪”，因悟伍相梦中语，至是皆验。</div>
<div>&nbsp;</div>
<div>月娥后生三子，皆得官。生仕至兵部尚书，月娥封鄯国夫人。辑其吟咏，题曰《唱随集》，贯云石为之序云。</div>
<div>&nbsp;</div>
<div>○李夫人</div>
<div>&nbsp;</div>
<div>武帝追念李夫人不已，齐人李少翁自云能致其神。乃夜张帐，明烛，陈酒食。令帝居他帐中遥望，见好女如李夫人之貌，帝欲就视，少翁止之。帝为诗曰：</div>
<div>&nbsp;</div>
<div>“是耶？非耶？立而望之，偏何姗姗其来迟！”复作赋曰：</div>
<div>&nbsp;</div>
<div>“美联娟以修娉兮，命天绝而弗长。饰庄容以延伫兮，泯不归乎故乡。惨郁郁其闷感兮，处幽隐而怀伤。税余马于上椒兮，掩修夜之不阳。”</div>
<div>&nbsp;</div>
<div>一说：暗海有潜英之石，其色青，轻如毛羽。寒盛则石温，暑盛则石冷。刻为人像，神悟不异真人。李少君致此石，刻作李夫人形，置于轻纱幙内，望之宛若生时。帝大悦。问少君曰：“可得近乎？”少君曰：“譬如中宵忽梦，而昼可得近观乎？此石毒，宜远望，不可迩也。”帝乃从其谏。少君令舂此石人为丸。帝服之，不复思梦。</div>
<div>&nbsp;</div>
<div>○杨太真</div>
<div>&nbsp;</div>
<div>马嵬变后，明皇朝夕思惟，形神憔悴。有道士王舟者，以少君术求见。上极其宠待，冀得复见，虽死不恨。道士出袖中笔墨，索细黄绢，诵咒呵笔，画一女人像。若天师所画将符，仅类人形而已。使上斋戒怀之，凝神定虑，想其平日，三日三夜不懈。道士曰：“得之矣。”上出像观之，乃真贵妃面貌也。上喜甚。道士笑曰：“未也，请具五色帐，结坛供之。”索十五六聪慧端正之女二十四人，齐声歌子建《步虚词》。道士复焚符诵咒，吸烟呵像上。次命诸女一一如方呵之。至定昏时，请上自秉烛入帐中。</div>
<div>&nbsp;</div>
<div>先是，道士以<a href="http://www.mingqingxiaoshuo.com/shitairenqing/wuseshi/" target="_blank" class="infotextkey">五色石</a>示上，谓之衡遥。以少许研极细，和以诸药，令作烛。外画五色花，谓之还形烛。上既入，道士命侍者出，反闭金扉，以葳蕤锁锁之。于是太真在帐中见上泣曰：“以天下之主，不能庇一弱女，何面颜复见妾乎！沉香亭下，月中之誓何在也！”上亦泪下，言马嵬之变，出于不意。其言甚多，太真意少释。与上曲尽绸缪，胜于平日，脱臂上玉环内上臂。</div>
<div>&nbsp;</div>
<div>天未明，道士启扉曰：“宜别矣！”上出帐回视，不复更见，惟玉环宛然在臂耳。道士具言太真所以尸解，今见为某洞仙甚悉。多所秘。</div>
<div>&nbsp;</div>
<div>白乐天《长恨歌叙》云：上皇追念贵妃不已，有道士杨通幽自蜀来，云有李少君之术。上皇大喜，命致其神。方士竭其术以索之，不能至。又游神驭气，出天界、入地府求之，竟不见。又旁求四虚之上下，东极绝大海，跨蓬莱。忽见最高山，山上多楼阁。洎至西厢下，有洞户东向，阖其门，额署曰：“玉妃太真院”。方士抽簪叩门，有碧衣侍女至，诘其所从来。方士因称天子使者，且致其命。碧衣云：“玉妃方寝，请少待。”逾时碧衣延入，玉妃出。冠金凤冠，披紫绡霞帔，佩红玉，曳凤舄。左右侍女七八人。揖方士问曰：“皇帝安否？”次问天宝十四载以还事，言讫悯然。指碧衣侍女，取金钿合折其半授使者，曰：“为我谢太上皇，谨献是物，寻旧好也。”方士将行，复前跪致词：“请当时一事不闻于他人者，验于太上皇。不然，恐负新垣平之诈也。”玉妃徐言曰：“昔天宝十四载，侍辇避暑骊山宫。秋七月，牵牛织女相见之夕，上凭肩而望，密相誓心，愿世世为夫妇，此独君王知之耳。”因言：“太上皇亦不久居人间，幸自珍爱。”使者还，具奏太上皇，皇心震悼。其说与此不同。</div>
<div>&nbsp;</div>
<div>○许至雍妻</div>
<div>&nbsp;</div>
<div>许至雍妻早没，至雍怀思颇切。每风景闲夜，笙歌尽席，未尝不叹泣悲嗟。至雍八月十五日夜，于庭前抚琴玩月已久，忽觉帘屏间有人行，嗟吁数声。至雍问曰：“谁人至此，必有异也。”良久，闻有人语，乃是亡妻。云：“若欲得相见，遇赵十四，莫惜三贯六百钱。”至雍惊起问之，乃无所见。自此常记其言，则不知赵十四何人也。</div>
<div>&nbsp;</div>
<div>后数年，至雍闲游苏州。时方春，见少年十余辈，皆妇人装，乘画船，将谒吴太伯庙。许生因问人曰：“彼何为者？”答曰：“此州有男巫赵十四，言事多中，为土人所敬服。此皆赵生之下辈也。”许生问：“赵生何术？”曰：“善致人魂耳。”许生喜符其妻之说。明早诣赵，具陈恳切之意。赵生曰：“某所致者生魂耳。今召死魂，又令生人见之，某久不为，不知召得否。知郎君重念，又神理已有所白，某安得辞。”乃计其所费之值，果三贯六百。遂择良日，洒扫焚香，施床几于西壁下。于檐外结坛场，致酒脯，呼啸舞拜，弹胡琴。至夕，令许君处于堂内东隅，赵生乃于檐下垂帘卧，不语。至三更，忽闻庭际有人行声。赵生乃问曰：“莫是许秀才夫人否”闻吁嗟数四，应云：“是。”赵生曰：“以秀才诚意恳切，故敢相迎，夫人无怪也。请夫人入堂中。”逡巡似有人揭帘，见许生之妻，淡服薄妆，拜赵生。徐入堂内，西向而坐。许生涕泗呜咽曰：“君得无枉横否？”妻曰：“命耳，安有枉横！”因问儿女与家人及亲旧闾里等事，往复数十句。许生又问：“人间尚佛经，呼为功德，此诚有否？”妻曰：“皆有也。”又曰：“要功德否？”妻云：“某生平无恶，岂有罪乎！”良久，赵生曰：“夫人可去矣，恐多时即有谴谪。”妻乃出。许生相随泣涕曰：“愿惠一物为记！”妻泣曰：“幽冥唯有泪，可以传于人代。君有衣服，可投一事于地。”许生脱一汗衫置地，妻取之，悬于庭前树枝间，以衫蔽面，大哭良久。挥手却许生，若乘空而去。许生取衫视之，泪痕皆血也。许生痛悼，数日不食。赵生名何。</div>
<div>&nbsp;</div>
<div>○韦氏妓</div>
<div>&nbsp;</div>
<div>京兆韦氏子，举进士，门阅甚盛。尝纳妓于洛，颜色明秀，尤善音律。韦曾令写杜工部诗，得本甚舛，妓随笔改正，文理晓然。年二十一而卒。韦悼痛之，甚为羸瘠。弃事而寐，意其梦见。</div>
<div>&nbsp;</div>
<div>一日，家僮有言：“嵩山任处士有返魂术。”韦召而求之。任命择日斋戒，除一室，舒帏焚香，仍须一经身衣以导其魂。韦搜衣笥，尽施僧矣，惟余一金缕裙。任曰：“事济矣。”</div>
<div>&nbsp;</div>
<div>是夕，绝人屏事，且以昵近悲泣为戒。燃蜡炬于香前，曰：“睹烛燃寸，即复去矣。”韦洁服敛息，一秉其诲。</div>
<div>&nbsp;</div>
<div>是夜，万籁俱止，河汉澄明。任忽长叹，持裙面帏而招。如是者三，忽闻吁叹之声。俄顷映帏微出，斜睇而立。幽芳怨态，若不自胜。韦惊起泣，任曰：“无庸恐迫，以致倏回。”生忍泪揖之，无异平生。或与之言，颔首而已。逾刻，烛尽及期，歘欲逼之，纷然而灭。韦乃捧帏长恸，既绝而苏。任生曰：“某非猎金者，哀君情切，故来奉救。沤沫槿艳，不必置怀。”韦欲酬之，不顾而别。</div>
<div>&nbsp;</div>
<div>韦尝赋诗曰：</div>
<div>&nbsp;</div>
<div>“惆怅金泥簇蝶裙，春来犹见伴行云。不教布施刚留得，浑似初逢李少君。”韦自此郁郁不怿，逾年而殁。</div>
<div>&nbsp;</div>
<div>○北海道人</div>
<div>&nbsp;</div>
<div>北海营陵有道人，能令人与已死人相见。其同郡人妇死已数年，闻而往见之曰：“愿令我一见亡妇，死不恨矣。”道人曰：“卿可往见之。若闻鼓声，即出勿留。”乃语其相见之术。于是与妇言语，悲喜恩情如生。良久，闻鼓声琅琅，不能得往。当出户时，奄忽执其衣裾，户开，掣绝而去。至后岁余，此人身亡。室家葬之，开冢，见妇棺盖下有衣裾。出《搜神记》。</div>
<div>&nbsp;</div>
<div>○真真</div>
<div>&nbsp;</div>
<div>唐进士赵颜，于画工处得一软障，图一妇人甚丽。颜谓画工曰：“世无其人也。如何令生，某愿纳为妻。”画工曰：“余神画也。此亦有名，曰真真。呼其名百日，昼夜不息，必应。应则以百家彩灰酒灌之，必活。”</div>
<div>&nbsp;</div>
<div>颜如其言，遂呼之百日，昼夜不止，乃应曰“诺”。急以百家彩灰酒灌，遂活，下步，言笑饮食如常。曰：“谢君召妾，妾愿事箕帚。”终岁生一儿。</div>
<div>&nbsp;</div>
<div>儿年两岁，友人曰：“此妖也，必与君为患。余有神剑可斩之。”其夕乃遗颜剑，剑才及颜室，真真乃泣曰：“妾南岳地仙也。无何，为人画妾之形，君又呼妾名。既不夺君愿，君今疑妾，妾不可住。”言讫，携其子却上软障，呕出先所饮百家彩灰酒。睹其障，唯添一孩子，皆是画焉。出《闻奇录》。</div>
<div>&nbsp;</div>
<div>○薛雍妻</div>
<div>&nbsp;</div>
<div>金陵士子薛雍妻亡，感念不置。一夕，妻现形曰：“冥官以子精诚，遣来相伴。”雍喜留宿，婉娈如生。朝往夕来，家人皆不避。雍自谓奇遇，诧于其友。友皆啧啧曰：“薛郎多情，能感冥契。”为赋《梦鸾诗》志之。</div>
<div>&nbsp;</div>
<div>已而，雍日困瘁，其父诘之，以实告。父曰：“妖也。”请道士治之。道士奉王灵官，甚神，至是无验。语雍曰：“吾术尽矣，而妖不服，何也？”授以五色线曰：“来则纴其裾。”雍如戒。明旦物色，遍诸寺院不得。偶举首，见壁间画女一纸，其色线在焉。乃悟，妻丧后，日夕视画而叹，精神感通，遂尔成孽。取焚之，微有血出。雍少时而卒。</div>
<div>&nbsp;</div>
<div>绍兴上舍葛棠，狂而有文。每下笔千余言，未尝就稿。恒慕陶潜、李白之为人，事辄效之。天顺间，筑一亭于圃，匾其亭曰“风月平分”，旦夕浩歌纵酒以自适焉。壁间张一古画，乃桃花仕女。棠对之戏曰：“诚得女捧觞，岂吝千金！”迨夜，一美姬进曰：“久识上舍词章之士，日间又垂深念，特至此歌以侑觞。”棠饮半酣，略不计真伪，曰：“吾欲一杯一曲。”姬连歌百曲，棠沉醉而卧。翌晓，视画上，不见仕女，少焉复在。棠怪之，虑其致祸，乃投诸火。</div>
<div>&nbsp;</div>
<div>又《稗史》载：乡人程景阳夜卧，灯未灭，见二美女绾乌云髻，薄妆朱粉坐于旁。戏调备至，加以狎媟。程老年已高，略不答。二女各批一颊，拿撼之，乃去。明日视之，伤痕存焉。儿曹不知何怪。久之，乃辟所卧枕屏，方于古画绢中得二女，盖为妖者。亟焚之。传云：“物久则为妖。”若画出名手，乃精神所泻。如僧繇、道子，笔笔通灵。况复以精神近之，安得不出现如生也。</div>
<div>&nbsp;</div>
<div>○胜儿</div>
<div>&nbsp;</div>
<div>吴泰伯庙，在苏阊门之内。每春秋季，市肆皆率其党，合牢礼，祈福于三让王，多图善马、彩舆、子女以献之。非其月亦无虚日。</div>
<div>&nbsp;</div>
<div>乙丑春，有金银行首，纠合其徒，以轻绡画美人侍女，捧胡琴以从，名美人为胜儿。盖前后所绘者，无以匹也。女巫方舞，有进士刘景复送客之金陵，置酒于庙之东通波馆。而欠伸思寝，乃就榻。方寐，见紫衣冠者言曰：“让王奉屈。”刘生随而至庙，周旋揖让而坐。王语刘曰：“适纳一胡，琴艺精而色丽。知吾子善歌，故奉邀作胡琴一章，以宠其艺。”因命酌人间酒以饮生，并献酒物。视之，乃适馆中祖筵者也。生始颇不甘，既饮数杯，微醉而作歌曰：</div>
<div>&nbsp;</div>
<div>“繁弦已停杂吹歇，胜儿调弄逻沙发。四弦拢捻三四声，唤起边风驻寒月。大声漕漕奔泥泥，浪蹙波翻倒溟渤。小弦切切怨飔飔，鬼泣神悲低悉窣。侧腕斜挑掣流电，当秋直戛腾秋鹘。汉妃徒得端正名，秦女虚夸有仙骨。我闻天宝年前事，凉州水西作城窟。麻衣左衽皆汉民，不幸胡尘暂蓬勃。太平之末狂胡乱，犬豕奔腾恣唐突。玄宗未到万里桥，东洛西京一时没。一朝汉民没为虏，饮恨吞声空呜咽。时看汉月望汉天，怨气冲星成彗孛。国门之西八九镇，高城深垒闭门卒。河湟咫尺不能收，挽索推车徒矻矻。今朝闻奏《凉州》曲，使我心魂暗超忽。胜儿若向边塞弹，征人血泪应阑干。”</div>
<div>&nbsp;</div>
<div>歌成，刘生乘醉落笔，草札而献。王寻绎数四，召胜儿以授之。王之侍儿有不乐者，怒形于面。生恃酒以金如意击胜儿，破血淋襟袖，生乃惊起。明日视绘素，果有损痕。歌今传吴中。</div>
<div>&nbsp;</div>
<div>○金山妇人</div>
<div>&nbsp;</div>
<div>有士人自浙西赴官湖外。妻绝美。舟过扬子江，大风作于金山寺下。舟覆，妻孥尽溺，唯士人赖小艇得脱。就寺哀恸累日，然后去。</div>
<div>&nbsp;</div>
<div>三年后，满秩东还，复经故处，就寺设水陆供荐，祷于佛，乞使妻早受生。罢时已四更。少焉，童奴扫地，逢一妇人，满身流液馋涎，裸跣抱柱，如醉如痴，唤之不应。黎明，僧众聚观，士人亦至。细认之，乃其妻也。骇怖无以喻，命加薰燎，具汤药守之。至食时，稍稍知人。自引手接汤，俄而复活。夫妇相持而泣，遂言其故曰：“我初没时，如被人拖脚引下，吃水数口。入水底，为绿衣一官人携入穴。穴高且深，置我土室中。以我为妻，每夜袖糕饼之属饲我，未尝茹荤。问其安得此物，初犹笑不言。及既昵熟，方云是水陆会中得来。因告之曰：‘我囚闷已久，试带我出瞻仰佛事，少欢心意如何？’彼坚拒不可。求之屡矣，一夕许之。我因攀险梯危上寺中，望灯烛荧煌，华幡间列。及诣香案边听疏，乃是君官位姓名追荐我者。我料君在此，盘旋绕寺不肯返。绿衣苦见促，我故延留。会罢烛灭，强拽我行。我闻君咳声，愿见不得，紧抱廊柱不放，遭他殴打困极。他怕天晓，始舍去。此身堕九泉下，不知岁月。赖君复生，皆佛力广大所致。”喜甚而哭，夫亦哭，遂为夫妇如初。满寺之人，莫不惊异。绿衣者，盖水府判官也。出《夷坚志》。</div>
<div>&nbsp;</div>
<div>○鬼国母</div>
<div>&nbsp;</div>
<div>建康巨商杨二郎，本以牙侩起家。数贩南海，往来十余年，累赀千万。淳熙中遇盗，同舟尽死，杨坠水得免。逢木抱之，浮沉两日，漂至一岛。登岸，信脚所之，入一洞中。男女多裸形，杂沓聚观。一最尊者称为鬼国母，令引前问曰：“汝愿住此否？”杨无计逃生，应曰：“愿住。”母即命鬟治室，合为夫妇。饮食起居，与世间不异。或旬日，或半月，常有驶卒持书。一日，真仙邀迎国母请赴琼室。母往，其众悉从，杨独处洞中。它日，杨亦请行，母曰：“汝凡人，不可。”杨累恳，母许之。飘然履虚，如蹑烟云。至一馆宇，优乐盘肴，极为丰洁。母正位而坐，引杨伏于车帏，戒之屏息勿动。移时，庭中焚楮，哭声齐发。审听之，即杨之家人声也。乃从车下出。家人皆以为鬼，惟妻泣曰：“汝没于海中二年余，我为汝发丧行服，招魂卜葬。今夕除灵，故设水陆做道场，何由在此？人耶鬼耶？”杨曰：“我原不曾死。”具道所遇曲折，妻方信之。鬼母在外招呼，继以怒骂，然终不能相近。少顷寂然。杨乃调药补治，数年始复本形。</div>
<div>&nbsp;</div>
<div>○黄损</div>
<div>&nbsp;</div>
<div>秀士黄损者，丰姿韶秀，早有隽誉。家世阀阅，至生旁落。生有玉马坠，色泽温栗，镂刻精工，生自幼佩带。一日游市中，遇老叟鹤发朱标，大类有道者。生与谈竟日，语多玄解。向生乞取玉坠，生亦无所吝惜，解授。老人不谢而去。</div>
<div>&nbsp;</div>
<div>荆襄守帅慕生才名，聘为记室。生应其聘，行至江渚，见一舟泊岸，篷窗雅洁，朱栏油幕。讯之，乃贾于蜀者，道出荆襄。生求附舟，主人欣然诺焉。抵暮，生方解衣假寐，忽闻筝声凄惋，大似薛琼琼。琼琼狭邪女，筝得郝善素遗法，为当时第一手，此生素所狎昵者也，入宫供奉矣。生急披衣起，从窗中窥伺，见幼女年未及笄，衣杏红轻绡，云鬟半軃，燃兰膏，焚凤脑，纤手抚筝。而娇艳之容，婉媚之态，非目所睹。少选，筝声阒寂，兰销篆灭。生视之，神魂俱荡，情不自持。挑灯成一词云：</div>
<div>&nbsp;</div>
<div>“生平无所愿，愿作乐中筝。得近佳人纤手指，呀罗裙上放娇声。便死也为荣。”遂展转不寐。早起伺之。女理妆甫毕，容更鲜妍。以金盆洁手，玉腕兰芽，香气芬馥，扑出窗棂。生恐舟人知之，不敢久视。乘间以前词书名字，从门隙中投入。女拾词阅之，叹赏良久，曰：“岂意庾子山复见今日耶！”遂启半窗窥生，见生丰姿皎然，乃曰：“生平耻为贩夫妇，若与此生偕伉俪，愿毕矣！”自是启朱户，露半体，频以目挑。畏父在舟，倏启倏闭，终不通一语。</div>
<div>&nbsp;</div>
<div>停午，主人出舟理楫。女隔窗招生密语曰：“夜无先寝，妾有一言。”生喜不自胜，惟恨阳乌不速坠也。至夜，新月微明，轻风徐拂，女开半户，谓生曰：“君室中有妇乎？”生曰：“未也。”女曰：“妾贾人女，小字玉娥，幼喜弄柔翰。承示佳词，逸思新美。君一片有心人也。愿得从伯鸾，齐眉德曜足矣。倘不如愿，有相从地下耳。慕君才华，不羞自献。君异日富贵，万勿相忘。”生曰：“卿家雅意，阳侯、河伯实闻此言，所不如盟者，无能济河。”女曰：“舟子在前，严父在侧，难以尽言。某月某日，舟至涪州，父偕舟人往赛水神，日晡方返。君来当为决策。勿以纡道失期，使妾望眼空穿也。”生曰：“敬如约。”生欲执其手，女谨避不可犯。其父呼女，女急掩门就寝。生恍惚如在柯蚁梦中，五夜目不交睫。</div>
<div>&nbsp;</div>
<div>次日，舟泊荆江，群从促行。生徘徊不忍去，促之再三，始简装登岸。复伫立顾望。女亦从窗中以目送生。粉黛氵㸒氵㸒，有泪痕矣。生欷歔哽咽。顷之，轻舟持帆，迅速如飞，生益不胜情。入谒守帅，心摇摇如悬旌。帅屡叩之，不能举词。惟辞帅欲往谒故友，数日复来。帅曰：“军务倥偬，急需借箸，且无他往。”命使洁幸舍，治供具，馆生。生逡巡就旅舍，陴守甚严。生度不得出，恐失前期，逾垣逸走。沿途问讯，间关险阻，如期抵涪州。客舟云集，见一水崖，绿阴拂岸，女舟孤泊其下。女独倚篷窗，如有所待。见生至，喜动颜色。招之曰：“郎君可谓信士矣。”嘱生水急，绁缆登舟，生以手解维欲登，水势汹涌，力不能持。舟逐水漂漾，瞬息顺流，去若飞电。生自岸叫呼，女从舟哭泣。生沿河渚狂走十余里，望舟若灭若没，不复见矣。</div>
<div>&nbsp;</div>
<div>晚，女父至，觅舟不得。或谓缆断，舟随水去多时矣。女父急觅舟，追寻无迹，涕泗而回故里。</div>
<div>&nbsp;</div>
<div>适琼琼之假母薛媪者，以琼琼供奉内庭，随之长安。行抵汉水，见舟覆中流，急命长年绁起。舟中一幼女，有殊色，气息奄奄。媪覆以纻絮，调以苏合，逾日方醒。诘其姓氏，曰：“妾裴姓，玉娥小字也。随父入蜀，至涪州，父偕舟人赛神，妾独居舟中，缆解漂没至此。”媪曰：“字人无也？”女言与生订盟矣，出其词为信。媪素契重生。乃善视女，携入长安。谓之曰：“<a href="http://www.mingqingxiaoshuo.com/renwu/huangsheng/" target="_blank" class="infotextkey">黄生</a>，吾素所向慕也，岁当试士，生必入长安。为汝侦访，宿盟可谐也。”女衔谢不已。自此女修容不整，扃户深藏，刺绣自给。思生之面，寝食俱废。或梦呼生名而不觉也。</div>
<div>&nbsp;</div>
<div>一日，有胡僧直抵其室募化，女见僧有异状。女跪膜拜曰：“弟子堕落火坑，有宿缘未了，望师指迷津。”僧曰：“汝诚念皈依，但汝有尘劫，我授汝玉坠，佩之可解，勿轻离衣裾。”授女而出。女心窃异之，未敢泄于媪也。然生遍访女，杳然无踪，若醉若狂，功名无复置念。穷途资尽，每望门投止。适至荒林，见古刹，生入投宿。有老僧趺坐入定，生以五体投地。僧曰：“先生欲了生死耶？”生曰：“否否。旧与一女子有约涪州，为天吴漂没。师，圣僧也，敢以叩问。”僧曰：“老僧心若死灰，岂知儿女子事。速去，毋溷我！”生固求，僧以杖驱之使出。生礼拜益坚。僧曰：“姑俟君试后，徐为访求，当有报命。”生曰：“富贵吾所自有也，佳人难再得。愿慈悲怜悯，速为指示。”僧曰：“大丈夫致身青云，亢宗显亲，乃其事也。迷念欲海，非夫矣。”迫之再三，复出数金，以助行装。生不得已，一宿戒行，终恋不能舍。勉强应制，得通籍，授金部郎。</div>
<div>&nbsp;</div>
<div>时吕用之柄政，敛怨中外。生疏其不法，吕免官就第。生少年高第，长安议婚者踵至，悉为谢却，盖不忍背女初盟也。吕闲居，遍觅姬妾，闻薛媪有女佳丽，以五百缗为聘，随遣婢仆数十人劫之归第。吕见女姿容，喜曰：“我得此女，不数石家绿珠矣。”女布素缟衣，云鬓不理。吕出綦组纨绮，命易妆饰。女啼泣不已，掷之于地。吕令诸婢拥女入曲房。诸客贺吕得尤物，置酒高会。有牧夫狂呼曰：“一白马突至厩争枥，啮伤群马，白马从堂奔入内室。”吕命索之，则寂无所见。众咸骇异，因而罢酒。吕入女寝室，叱去诸婢，好言慰之曰：“汝从我，何患不生富贵乎！”女曰：“妾本阛阓女子，裙布椎作，固所甘之，无愿富贵也。相公后房玉立，岂少一女子耶？罗敷自有夫，如若相迫，愿以颈血溅相公衣，此志不可夺也。”吕自为解衣，女力拒不得脱。忽有白马长丈余，从床笫腾跃，向吕蹄啮。吕释女环室而走，急呼女侍入。马啮女侍，伤数人倒地。吕惊惶趋出寝所，马遂不见。吕曰：“此妖孽也。”然贪恋女姿，不忍驱去，亦不敢复入女室矣。惟遍求禳遣。</div>
<div>&nbsp;</div>
<div>有胡僧自言能禳妖，吕延僧入。僧曰：“此上帝玉马，为祟汝家，非人力所能遣也。兆不利于主人。”吕曰：“将奈之何？”僧曰：“移之他人可代也。”吕曰：“谁为我代耶？”僧良久曰：“长安贵人，相公有素所仇恨者，赠以此女，彼当之矣。”吕恨生刺己，思得甘心，乃曰：“得其人矣。”以金帛酬僧，僧不受，拂衣而出。</div>
<div>&nbsp;</div>
<div>吕呼薛媪至曰：“我欲以尔女赠故人，尔当偕往。”媪曰：“故人为谁？”吕曰：“金部郎黄损也。”媪闻之私喜，入谓女曰：“相公欲以汝赠故人，汝愿酬矣。”女曰：“所不即死者，意黄郎入长安，了此宿盟耳。萧郎从此自路人矣。我九原死骨，奈何驱之若东西水也。”媪曰：“黄郎为金部郎，相公以汝不利于主，故欲以赠之。此胡僧之力也，汝当即去。”吕乃以后房奁饰，悉以赠女。先令长须持刺投生，生力拒不允。适薛媪至，生曰：“此薛家媪也，何因至此？”媪曰：“相公欲以我女充下陈，故与偕来。”生曰：“媪女已供奉内庭矣。”媪曰：“昔在汉水中，复得一女。”遂出其词示生。生曰：“是赠裴玉娥者，媪女岂玉娥耶？”媪曰：“香车及于门矣。”生趋迎入，相抱呜咽。生曰：“今日之会，梦耶，真耶？”女出玉马谓生曰：“非此物，妾为泉下人矣！”生曰：“此吾幼时所赠老叟者，何从得之？”女言是胡僧所赠。方知离而复合，皆胡僧之力。胡僧真神人，玉马真神物也。乃设香烛供玉马而拜之，马忽在案上跃起，长丈余，直入云际。前时老叟于空中跨去，不知所适。事见《北窗志异》。</div>
<div>&nbsp;</div>
<div>○猪嘴道人</div>
<div>&nbsp;</div>
<div>洛阳李巘，少年豪迈，以财雄一乡。常薄游阡陌间，遇心惬目适，虽买一笑，掷钱百万不靳。</div>
<div>&nbsp;</div>
<div>宣和间，某太守自南郡解印还洛，家富声乐。别室一宠姬，明秀夭丽。西都人家伎妾，虽百数莫出其右。尝以暮春游牡丹园，偕侣穿花径而出。巘一见如痴，目不暂瞬。姬亦窥其容状，口虽笑叱，而心颇慕之。明日，又邂逅于别圃，方寸益乱，思得暂促膝通一语而不可得。</div>
<div>&nbsp;</div>
<div>时有猪嘴道人者，售异术于尘中，能颠倒四时生物。人莫能识，巘独厚遇，忽造门求醉，欣然接纳，深思叩以其事，或能副所欲。乃设盛馔延款，具以诚告。客初难之，请至再四，乃笑曰：“姑试为之。” 巘即拜谢。</div>
<div>&nbsp;</div>
<div>明日，招往城外社坛。四顾无人，拈一片瓦，呵祝移时，以付巘曰：“吾去矣。尔持此于庭壁间上下划之，当如愿矣。善藏此瓦，每念至，则怀以来。” 巘谨受教，划壁未几，剨然中开，竦身而入，径移曲室内。斗帐画屏，极为华美。妇卧其中，宿醉未醒。见人惊起，赧颜微怒曰：“谁家儿郎，强暴至此，辄入房院，谁引汝来？” 巘却立凝笑，不敢言。熟视良久，盖真所愿慕者。妇人亦悟而笑，略道曩事。即登榻共卧，相与极欢。既而曰：“太守且至，即宜引避疾回，后会可期也。”遂循故道而出，壁合如初。瓦故在手，携还家，珍秘于椟。过三日率一游。每见愈欢昵，经累月，杳无人知。</div>
<div>&nbsp;</div>
<div>会其密友贾生者，讶巘久不相过，意其有奇遇。潜伺所向，迹至社坛侧。巘觉而舍去。贾随诘问，不能隐，具以始末告之。贾不信曰：“果尔，吾岂不可往耶？如不吾同，当发其妖幻，首于官，且白某太守。” 巘甚惧，曰：“今暮矣，俟明日，同诣道人谋之。”拂旦往，道人不悦曰：“机已泄，恐不能神，当作别计。城西某家，有园池之胜，能从吾饮乎？”皆曰：“幸甚。”即具酒肴偕往小饮。亭前有大假山，道人酒酣，振衣起，举手指划山石，一峰中分。两人就视，见楼台山水，花木靓丽。渔舟从溪上来，碧桃红杏缤纷。方注目间，道人登舟，其去如飞。贾引袖力挽，石缝遽合，伤其指。道人杳无踪矣。</div>
<div>&nbsp;</div>
<div>他日，两人复至社坛，用前法施之，已无所效，惘然怨悔而归。后访乳医尝出入太守家者，使密扣姬，云：“梦中恍惚与一男子燕私，今久不复然矣。”</div>
<div>&nbsp;</div>
<div>○李月华</div>
<div>&nbsp;</div>
<div>万历庚辰，北直隶顺德府理刑署中书记王沼，家居乡墅，落魄花柳之间。有角妓李月华者，京师教坊，色艺双绝。因避仇潜居墅上，与沼往来情浓。</div>
<div>&nbsp;</div>
<div>沼常服役府城，多歇道观。遇云髯道士，姿状高古，姓名不定，亦在观中旅泊。一日天暮，月光皎然，沼贳酒与道士欢饮，迨夜分矣。忽思月华，欲诣其家，暂与道士取别。道士曰：“夜已央，君不能去也。且李娘此时赴侧近贵人家陪宴，某为君邀致可乎？但不得妄与酒饮，饮则败君事矣。”约束殷勤，沼亦许诺。道士乃以手按沼头着壁，闭其两目，口喃喃读咒文。咒已，方使开目。趣炳炬照屏风外，见月华冉冉自树影中来，形貌妆束，宛如平生。手携琵琶而至，便命促席并坐。弄弦成曲，弹出《湘妃怨》，凄然竹枝袅袅之声。道士起而长啸，引以相和，其音清越，如黄鹤唳空，渐远而没。月华于座上数目王郎不已，沼亦凝睇久之。私视其怀中琵琶，乃紫檀槽逻，背刻“浔阳秋”三字，宛是李家故物也，讶不敢言。弹竟，已是四鼓，月华告归。既行，至步廊下，沼强持一卮往灌之。道士怒曰：“若病狂耶？顿忘前诫乎！”连催月华下阶，推仆于地，化为烟气而灭。沼怏怏益怪其事。目睫未交际晓，还访月华，不辞道士而去。及门，月华尚未起也，视琵琶历然在壁。问其晏眠之故，曰：“夜来梦中，见天使追去玉虚宫，仙官命录奏乐，惊不自持。卿何为亦在座？得无以人命戏乎？”方知所摄者，李姬之魂也。沼惋怛移时。重访道士，杳不知所迹矣。海宁陈太常与郊时为顺德理，语于座人。</div>
<div>&nbsp;</div>
<div>情史氏曰：“梦者，魂之游也。魄不灵而魂灵，故形不灵而梦灵。事所未有，梦能造之；意所未设，梦能开之。其不验，梦也；其验，则非梦也。梦而梦，幻乃真矣；梦而非梦，真乃愈幻矣。人不能知我之梦，而我自知之；我不能自见其魂，而人或见之。我自觉其梦，而自不能解，魂不可问也。人见我之魂，而魂不自觉，亦犹之乎梦而已矣。生或可离，死或可招，他人之体或可附，魂之于身，犹客寓乎。至人无梦，其情忘，其魂寂。下愚亦无梦，其情蠢，其魂枯。常人多梦，其情杂，其魂荡。畸人异梦，其情专，其魂清。精于画者，魂与之俱。精于术者，魂为之使。呜呼，茫茫宇宙，亦孰非魂所为哉！”</div>
<div>&nbsp;</div>
<div>○桂花仙女</div>
<div>&nbsp;</div>
<div>钱塘一士人，少年狂荡。其妻早亡，独居廓处。偶于市中购得唐解元绢画《桂花仙子图》一轴，悬之书斋。日夕倚案瞪目注视，念欲得嘉偶如图中人。凡园囿花果，必采撷以荐。</div>
<div>&nbsp;</div>
<div>一夕，有女郎年可十六七，容颜娇丽，裳衣轻妍，从月色中来。士人询其居止，笑而应曰：“家在墙东。”士人心意东邻无是子也，但贪慕艳色，狂不自制，拥之入帏。妖态横生，曲尽欢昵。凌晓趣辞去，定昏之后复来，自是夕夕无间。每至则室中起灵香，枕席皆芬，时说蓬莱、阆苑之事，士人颇讶异之。</div>
<div>&nbsp;</div>
<div>经数旬，而内外亲表及臧获辈，窃窃倚听，穴壁而窥，乃绝代姿首，世所无也，惊为狐魅之属。乘士人他出，阴引南昌道士来治之。道士吐匣中青蛇遍索，因指此图谓曰：“非尔为祟耶？可尝吾剑。”忽应曰：“身是昆仑山女，与此郎有累世姻缘，是以暂谐缱绻耳。卿有何禁术而欲制我乎？”复语其臧获辈曰：“君今如此行径，不可留矣！”其声若出画中也。语未毕，道士裂睛上视，持剑自抵其胸，反走出门。家人忙怖号叫，急谋焚毁此画。俄顷昼晦，忽有狂风暴起，云埃四合，弥漫一室。移时朗然，阅其像，神如洗矣，隐隐渐失所在。久之，空轴而已。里中数岁小儿，并见绡衣神女，罗袜行空而去。</div>
<div>&nbsp;</div>
<div>士人归，惊讯其事，方悟神仙之游。臂妆衣香，氤氲不散者经月。凄恋宛转，凝望无聊。乃延画师好手数十家，重写其真，莫能仿佛，于是乃止。终身不复琴瑟焉。好事者赋《无题》数章纪之。其一曰：</div>
<div>&nbsp;</div>
<div>“玉京仙路杳冥冥，凤拆鸾飞去不停。泣尽云軿何日返，教人遗恨失丹青。”</div>
<div>&nbsp;</div>
<div>《耳谈》云：张文卿秀才亲见其事。</div>
<div>&nbsp;</div>
<div>○赤丁子</div>
<div>&nbsp;</div>
<div>洛阳人牟颖，少年时，因醉误出郊野，夜半方醒，息于路旁。见一发露骸骨，颖甚伤之。达曙，躬自掩埋。其夕，梦一少年，可二十许，衣白练衣，仗一剑，拜颖曰：“我强寇耳，平生恣意杀害，作不平事。近与同辈争，遂为所害。埋于路旁，久经风雨，所以发露。蒙君复藏，我故来谢君。我生为凶勇人，死亦为凶勇鬼。若能容我栖托，但每夜微奠祭我，我当应君指使，足令君所求徇意。”颖梦中许之。及觉，乃试设祭飨，暗自祷祈。夜又梦鬼曰：“我已托君矣。君每欲使我，即呼赤丁子一声。轻言其事，我必应声而至也。”颖潜令盗人财物，无不应声遂意，后遂致富。</div>
<div>&nbsp;</div>
<div>一日，颖见邻家妇有美色，爱之，乃呼赤丁子令窃焉。邻妇至夜半，忽自外逾垣而至。颖惊起款曲，问其所由来。妇曰：“我本无心，忽夜被一人擒我至君室，宛如梦觉，我亦不知何怪也。”因思家悲泣不已。颖甚悯之。潜留数日，而其妇家人求访极切，至于告官。颖知之，乃与妇人诈谋：令妇人出别墅，却自归。言不知被何妖精取去，今却得回。</div>
<div>&nbsp;</div>
<div>妇人至家后，每三夜或五夜，依前被一人取至颖家，不至晓却送归。经一年，家人皆不觉。妇人深怪颖有此妖术。后因至切，问于颖曰：“若不白我，我必自发此事。”颖遂具述其实。邻妇遂告于家人，共图此患。家人乃密请一道流洁净作禁法以伺之。赤丁子夜至其门，见符箓甚多，却返白于颖曰：“彼以正法拒我，但力微耳。与君力争，当恶取此妇人，此来必不放回也。”言讫复去。须臾，邻家飘风骤起，一宅俱黑色。但是符箓禁法之物，一时如扫，复失妇人。至曙，其夫遂告官，同来颖宅擒捉，颖遂携此妇而逃，不知所之。</div>
<div>&nbsp;</div>
<div>○孕异</div>
<div>&nbsp;</div>
<div>某县尉女，未嫁，随父在任。见一少年胥吏，白皙可爱，悦之而不得近，思慕不已。使侍婢窃其净手之水，咽之数口，遂感而孕。父母穷诘其故，女不能讳，为述其故，莫肯信，及产，惟清水耳。</div>
<div>&nbsp;</div>
<div>又有伯仲同居，仲商于外，久不归。其妇思之成病，且死。家人共议，乃诈言仲归，欲以慰之。使伯伪为仲，以手略抚其体，病遂稍愈。自此遂孕。未几仲归，怪而诘之，家人语故。仲不信，讼于官，遂置诸狱。及产，惟一手焉。其事始解。</div>
<div>&nbsp;</div>
<div>○张和</div>
<div>&nbsp;</div>
<div>唐贞元初，蜀郡豪家富拟卓、郑，蜀之名姝无不毕致。每按图求之，媒盈其门，常恨不可意者。或言：坊正张和，大侠也，幽房闺穉，无不知之，盍以诚投乎。豪家子乃以金帛夜诣其居，告之，张和欣然许之。异日，与豪家子偕出西郭一舍，入废兰若，有大像巍然。与豪家子升像之座，和引手扪佛乳，揭之，乳坏成穴如碗。即挺身入穴，引豪家子臂，不觉同在穴中。道行数十步，忽睹高门崇墉，状如州县。和扣门五六，有丸髻婉童迎拜曰：“主人望翁来久矣。”有顷，主人出，紫衣贝带，侍者十余，见和甚谨。和指豪家子曰：“此少年君子也，汝可善待。予有切事须返。”不坐而去。言讫，已失和所在。豪家子心异之，不敢问。主人延于中堂，珠玑缇绣，罗列满目。具陆海珍膳命酌。进妓支鬟撩髻，凛然神仙。豪家子不识，问之。主人笑曰：“此次血也，本拟伯雅。”豪家子竟不解。至三更，主人忽顾妓曰：“无废欢笑，予暂有所适。”揖客而起，骑从如州牧，列炬而出。豪家子因私于墙隅。妓中年差暮者，遽就谓曰：“嗟乎！君何以至是？我辈已为所掠，醉其幻术，归路永绝。君若要归，但取我教。”授以七尺白练，戒曰：“可执此候主人归，诈祈事设拜，主人必答拜，因以练蒙其头。”将曙，主人还，豪家子如其教，主人投地乞命。曰：“死妪负心，终败吾事，今不复居此。”乃驰骑他去。所教妓即与豪家子居。二年，忽思归，妓亦不留，大设酒乐饯之。饮阑，妓自持锸开东墙一穴，亦如佛乳，推豪家子于墙外，乃长安东墙下。遂乞食。方达蜀，其家失已多年，意其异物。道其初，始信。出《酉阳杂俎》。</div>
<div>&nbsp;</div>