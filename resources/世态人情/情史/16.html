
<p>&nbsp;○荥阳郑生</p>
<div>&nbsp;</div>
<div>天宝中，常州刺史郑公，时望甚崇。有一子，始弱冠，隽朗有词藻，其父爱而器之，曰：“此吾家千里驹也。”应乡试秀才举，将行，乃盛其车服，计京师薪储之费，可支二年许。谓之曰：“观尔之才，当一战而胜。今丰尔之给，将遂其志也。”生亦自负，视上第如指掌。自毗陵发，月余抵长安，居于布政里。</div>
<div>&nbsp;</div>
<div>常游东市，还，自平康东门入，将访友于西南。至鸣珂曲，见一宅，门庭不甚广，而室宇严邃，阖二扉。有娃方凭一双鬟青衣立，妖姿要妙，绝代未有。生瞥见，停骖良久，不忍纵步。乃诈坠鞭于地，候其从者敕取之。累盼于妓，妓回眸凝睇，情甚相慕，竟不敢措辞而去。</div>
<div>&nbsp;</div>
<div>生自尔意若有失，乃密征于其友游长安之熟者。友曰：“此狭邪女李氏宅也。”曰：“娃可求乎？”对曰：“李氏颇赡，往来皆贵豪，所得甚广，非累百万不能动其志也。”生曰：“但患不谐，虽百万不惜。”</div>
<div>&nbsp;</div>
<div>他日，盛服而往，扣其门，俄有侍儿启扃见生，驰走大呼曰：“前时坠鞭郎至矣！”娃大悦曰：“尔姑止之，吾即出也。”生闻之私喜。行至萧墙间，见一姥垂白上偻，知是娃母，乃前拜致词曰：“闻兹地有隙院，愿税以居。信乎？”姥曰：“惧湫隘，不足以辱长者，敢言直耶。”延入宾馆，与生偶坐。因曰：“某有女娇小，欲识上客。”乃命娃出，明眸皓腕，举步艳冶。生遽惊起，莫敢仰视。拜毕，叙寒燠。触类妍媚，目所未睹。茶后进酒，器用甚洁。欢笑方洽，不觉日暮。姥访其居远近，生绐之曰：“在延平门外数里。”姥曰：“鼓已发矣，速归，无犯禁。”生曰：“道里远，奈何？可假片席地相容乎？”娃曰：“不见责僻陋，方将居之，宿何害焉。”生数目姥，姥曰“唯唯！”生乃召家僮，请以双缣，备一宵之馔。娃笑而止之，留以俟他辰，固辞，终不许。俄徙生西堂，帷幙帘榻，焕然夺目。妆奁衾枕，亦皆侈丽。乃张烛进馔，品味甚盛。撤馔，姥起，生、娃各叙邂逅相慕之意。生曰：“此来非直所居，愿偿平生之志耳。”言未终，姥至，询其故，笑曰：“男女之际，大欲存焉。情苟相得，虽父母不能制也。”生遂下阶拜谢，愿以身为厮养。姥遂呼之为郎，饮酣而散。及旦，尽徙其囊橐于李，不复与亲知相闻。日会倡优辈狎戏，囊中渐铄，乃鬻骏乘，及其家僮。岁余，资斧荡然，娃情弥笃，而姥意已怠。乃授计于娃，使偕生诣祈嗣。生大喜，质衣而往。返至里北门，娃谓生曰：“此东转小曲中，某之姨宅，暂往觐可乎？”生如其言，抵一里门，青衣促生下驴。适有一人出访，曰：“谁？”曰：“李娃也。”乃入舍。俄有妪出迎，年可四十余。问生曰：“吾甥何在？”娃至，妪迎谓曰：“何久疏绝？”相视而笑。娃引生拜之，妪意甚殷勤，若将留娃信宿者。而尽屏其车马，相与入西戟门偏院，中有山亭竹树，逶迤葱蒨。生谓娃曰：“此姨之私第耶？”笑而不答，以他语对。坐食顷，有一人控大宛，汗流驰至，曰：“姥遇暴疾，势甚殆，宜速归。”娃谓姨曰：“方寸乱矣。某疾驰去，候返乘，姨便与郎偕来。”生拟随步，其姨与侍儿偶语，以手挥之，令生止于户外，曰：“姥且殁矣，当共议丧事，以济其急，奈何遽去？”乃止，共计其凶仪斋祭之用。日晚，乘不至。姨曰：“无复命，何也？郎先往视，某当继来。”生遂往，至旧宅门，扃钥甚密，以泥缄之。生大骇，诘其邻人，邻人曰：“姥本税居，约已周，今徙去矣。”问：“何徙？”曰：“不知也。”生恚甚，欲诣姨诘之，日晚，计程不能达，乃赁榻而寝。自昏达旦，目不交睫。质明，至姨所，叩扉不应，大呼至数四，阍者徐出。生遽询：“姨氏在乎？”曰：“无之。”生曰：“昨暮在此，今何往？且此谁氏之第？”曰：“此崔尚书宅。昨有人税此院，云迟中表之远至者。未暮去矣。”生惶惑发狂，罔知所措。</div>
<div>&nbsp;</div>
<div>因返访布政里旧邸，邸主哀而进膳，生怨懑绝食三日，遘疾甚笃，旬余愈甚。邸主惧不起，徙诸凶肆之中。肆人共伤叹而互饲之。后稍愈，执繐帷以自给。累月，渐复壮。每听哀歌，辄呜咽流涕，不能自止。归则效之。生聪敏，曲尽其妙，虽长安无有伦比。初，二肆之备凶器者，互争胜负。其东肆车舆皆奇丽，唯哀挽不敌。东肆长知生音妙，乃醵钱二万索雇焉。其党阴教生新声，而相赞和。累旬，人莫知之。其二肆长相谓曰：“我等各阅所长于天门街，以较优劣。不胜者，罚直五万，以备酒馔，可乎？”各许诺，立契署保。于是，里胥告于户曹，闻于京尹。及期，士女尽赴，巷无居人。自旦阅之，及亭午，历举辇舆威仪之具，西肆皆不胜。师有惭色，乃置层榻于南隅。有长髯者拥铎而进，翊卫数人。于是备髯扬眉，扼腕顿颡而登，乃歌《白马》之词。恃其夙胜，顾眄左右，旁若无人。齐声赞扬，以为独步一时矣。有顷，东肆长于北隅上设连榻，有乌巾少年，左右五六人，秉翣而至，即生也。整其衣服，俯仰甚徐，申喉发调，容若不胜。乃歌《薤露》之章，举声清越，响振林木。曲度未终，闻者欷歔掩泣。西肆长为众所诮，益惭耻，密置所输之直于前而遁。四座愕眙，莫之测也。</div>
<div>&nbsp;</div>
<div>先是，天子方下诏，俾外方之牧，岁一至阙下，谓之入计。时适遇生父在京师，与同列者易服窃往观焉。有老竖，即生乳母婿也，察生容辞，欲认未敢，泫然流涕。生父惊而诘之。因告曰：“歌者之貌，颇似郎之亡子。”父曰：“吾子以多财为盗所害，奚至是耶？”言讫亦泣。及归，竖间驰往，访于其党，皆曰：“郑氏之子。”征其名，且易之矣。竖意不释然，迫而察之，良是。生见竖色动，回翔将匿于众中。竖遂持其袂，强挟以归。父见之，怒其玷辱，乃徒行出，至曲江杏园东，褫其衣，以马鞭鞭之数百，垂毙，委之而去。其师使人阴随之，归告同党，共加伤叹。谋瘗之，而气犹未绝。因共荷归，以苇筒灌勺饮，经宿乃活。月余，手足犹不能举。其挞处皆溃烂，同辈恶其秽，复弃之道周，行路咸伤之，往往投以余餐。如是十旬，方杖策而起。被布裘乞食，裘有结如悬鹑。自秋徂冬，夜入粪窟，昼则<a href="http://www.mingqingxiaoshuo.com/renwu/zhouyou/" target="_blank" class="infotextkey">周游</a>廛肆。</div>
<div>&nbsp;</div>
<div>一日，冒大雪行乞，门多不启。至安邑东门，循理垣北转第七八，有一门独启左扉，即娃宅也。生不知之，遂连声疾呼，饥冻之甚，音响凄切，所不忍听。娃自阁中闻之，谓侍儿曰：“此必郑生，我辨其音矣。”趋而出，见生枯瘠疥疠，殆非人状，娃意感焉。乃谓曰：“岂非某郎也！”生羞愤俱极，口不能言，颔颐而已。娃前抱其颈，以绣襦拥而归于西厢，失声长恸曰：“令子一朝及此，我之罪也！”绝而复苏。姥大骇，奔至，曰：“何也？”娃曰：“某郎。”姥遽曰：“何不逐之？”娃敛容却睇曰：“不然，此良家子也。尝昔驱高车、持多金至此，不逾期而荡尽，以计逐之，令其失志，不得齿于人伦。父子，天性也，使其情绝，杀而弃之。又困踬若此，天下之人尽知为某也。生亲戚满朝，一旦当权者熟察本末，祸将乃矣。况欺天负人，鬼神不祐。某为姥子，迨今有二十岁矣，计所获不啻千金。姥年已六十余，愿计二十年衣食之用以自赎，当就近别居，晨昏不废温清，于姥亦无所苦。”姥度其志坚，乃许之。因以给姥之余金，于北隅税一隙院。乃与生沐浴更衣，先以汤粥通其肠，次以酥乳润其腻。旬余方荐水陆之馔，巾履皆取珍异者。未数月，肌肤稍腴。卒岁，平愈如初。娃谓生曰：“体已康矣，曩昔之业，可温习乎？”生思之曰：“十得二三耳。”娃命车出游，生骑而从，至书肆，令生自择取，计费百金，尽载以归。因令生专气务学，俾夜作昼，孜孜矻矻，娃常偶坐，宵分乃寐。伺其疲倦，即劝缀诗赋。二岁而业大就。生谓娃曰：“可策名矣。”娃曰：“未也。”更令精熟一年，曰：“可矣。”于是遂一上登生登科甲，声振礼闱，虽前辈见其文，罔敛衽敬羡，愿友之而不可得。娃曰：“未也。秀才幸擢一第，便自谓致身青云，子行秽迹鄙，不伴他士。当砻淬利器，以求再捷，方可连辔群英耳。”生由是益自勤苦，声价弥甚。</div>
<div>&nbsp;</div>
<div>其年，遇大比，诏征四方之隽，生应直言极谏科，策名第一。授成都府参军。三事以降，皆其友也。将之官，娃谓生曰：“某今日始不相负矣。愿以残年归养老姥。君当结媛鼎族，以奉蒸尝。中外婚媾，无自黩也。勉思自爱。某从此去矣！”生泣曰：“子若弃我，当自刭以就死！”娃固辞不从，生勤请弥恳。娃曰：“送子涉江，至于剑门，当令我回。”生许诺。月余至剑门，未及发而除书至，生父由常州诏入，拜成都尹，兼剑南采访使。浃辰父到，生因投刺，谒于邮亭。父不敢认，见其祖、父官讳，方大惊，命登阶，抚背恸哭。遂为父子如初。因诘其由，具陈本末。大奇之。诘娃安在。曰：“送某至此，当令复还。”父曰：“不可。”翌日，命驾与生先之成都，留娃于剑门别馆。明日，命媒氏备六礼以迎焉。娃即归，岁时伏腊，妇道甚修，治家严整，极为亲所眷。后数岁，生父母偕殁，持孝甚至，感灵芝白燕之异。终制，累迁清显之任。十年间，至数郡。娃封汧国夫人。有四子，皆为大官。其卑者，犹为太原尹。唐人白行简作《李娃传》。</div>
<div>&nbsp;</div>
<div>弇州山人曰：叛臣辱妇，每出于名门世族。而伶工贱女，乃有洁白坚贞之行。岂非秉彝之良，有不同邪！观夫项王悲歌，虞姬刎；石崇赤族，绿珠坠；建封卒官，盼盼死；禄山作逆，雷清恸；昭宗被贼，宫姬蔽；少游谪死，楚伎经。若是者，诚出天性之所安，固非激以干名也。至于娃之守志不乱，卒相其夫以抵于荣美，则尤人所难。呜呼，娼也犹然，士乎可以知所勉矣。《义伎传》评曰：“史称设形容，揳鸣琴，揄长袂，蹑利屣，固庸态也。娃之濯淖泥滓，仁心为质，岂非所谓蝉蜕者乎？士不困辱，不激；不激，事不成。假令郑子能自竖建显当世，则娃几与蕲王夫人媲美矣。”子犹氏曰：“世览《李娃传》者，无不多娃之义。夫娃何义乎？方其坠鞭流盼，唯恐生之不来。及夫下榻延欢，唯恐生之不固。乃至金尽局设，与姥朋奸，反唯恐生之不去。天下有义焉如此者哉！幸生忍羞耐苦，或一旦而死于邸，死于凶肆，死于箠楚之下，死于风雪之中，娃意中已无郑生矣。肯为下一滴泪耶？绣襦之裹，盖由平康滋味，尝之已久，计所与往还，情更无如昔年郑生者，一旦惨于目而怵于心，遂有此豪举事耳。生之遇李厚，虽得此报，犹恨其晚。乃李一收拾生，而生遂以汧国花封报之。生不幸而遇李，李何幸而复遇生耶？”</div>
<div>&nbsp;</div>
<div>○散乐女</div>
<div>&nbsp;</div>
<div>宋齐丘，豫章人。父卒，家计荡尽，朝不谋夕。时姚洞天为淮阳骑将，素好士，齐丘欲谒之。奈囊空，无以备纸笔之费。计无所出，但于逆旅闷坐。如此数日。邻房有散乐女，甚幼，问齐丘曰：“秀才何以杜门不出？”齐丘以实告。女叹曰：“此甚小事，何吝一言相示？”乃惠以数缗。齐丘市纸笔，为诗咏以投洞天。其略曰：“某学武无成，攻书失志，岁华蹭蹬，身事蹉跎。胸中万仞青山，压低气宇；头上一轮红日，烧尽风云。加以天步凌迟，皇纲废弛，四海渊黑，中原血红。挹飞苍走黄之辩，有出鬼没神之机。”洞天怒其言大，不即接见。齐丘窘急，乃更其启，翌日复至。其略云：“有生不如无生，为人不若为鬼。”又云：“其为诚恳万端，只为饥寒两字。”洞天始悯之，渐加拯救。徐温闻其名，召至门下。及昪之有江南也，齐丘以佐命，遂至上相。乃上表云：“娶散乐女为妻，以报宿惠。”许之。</div>
<div>&nbsp;</div>
<div>漂母而下，数百年又得散乐女。彼须眉男子，拥素封而坐视人饥寒者，视兹妇能不愧死！</div>
<div>&nbsp;</div>
<div>刘道真少时，尝渔草泽。而老妪闻其歌啸，知非常人，杀豚进之。道真食尽，了不谢。妪见不饱，又进一豚，食半而去。后为吏部郎，妪儿时为令史，乃超用之。此漂母之报也。欧阳彬困于淮南，歌人瑞卿，以家财资之入蜀。及贵，卒偕老。此散乐女之报也。虽然，彼皆女中丈夫，非望报者也。夫漂母与散乐女之不朽千秋也，岂在赠金乞娶时哉！</div>
<div>&nbsp;</div>
<div>○珍珠衫</div>
<div>&nbsp;</div>
<div>楚中贾人某者，年二十余。妻美而艳，夫妇之爱甚笃。某商于粤，久不归。其家近市楼居。妇偶当窗垂帘外望，忽见美男子，貌类其夫，乃启帘流盼，既觉其误，赧然而避。男子新安人，客二年矣。见楼上美人盼己，深以为念。叩姓名于市东鬻珠老媪，因遗重贿，求计通之。媪曰：“老妇知之矣。此贞妇，不可犯也。寻常罕睹其面，安能为汝谋耶？”新安客哀祈不已。媪曰：“郎君明日午余，可多携白镪，到彼对门典肆中，与某交易，争较之际，声闻于内。若蒙见召，老妇得跨足其门，或有机耳。然期在合欢，勿许岁月。”客唯唯去。</div>
<div>&nbsp;</div>
<div>媪因选囊中大珠，并簪珥之珍异者，明日至肆中，佯与新安人交易，良久，于日中照弄珠色，把插搔头，市人竞观喧笑，声彻妇所。妇果临窗来窥，即命侍儿召媪。媪收货入笥，曰：“阿郎好缠人。如尔价，老妇卖多时矣。”便过楼与妇作礼，略叙寒温，出货商榷数语，匆匆收拾，曰：“老身适有急事他出，烦为简置，少间徐来等论。”既去，数日不至。一日雨中，媪来曰：“老身爱女有事，数日奔走，负期。今日雨中，请观一切缨络。”妇人出箧中种种奇妙，老妪赞叹不一。形容既毕，妇综核媪货，酬之有方。媪喜曰：“如尊意所衡，固无憾。向者新安客高下不情，徒负此丰标耳！”妇复请迟价之半，以俟夫归。媪曰：“邻居复相疑耶？”妇既喜价轻，复喜半赊，留之饮酌。媪机颖巧捷，彼此惟恨相知之晚。明日，媪携酌过，倾到极欢。自此，妇日不能无媪矣。媪与妇益狎，时进情语挑之。妇年少，未免愁叹之意形于颜色。因留媪宿，媪亦言“家中喧杂，爱此中幽静，明夕当携卧具来此” 。次日，妇为之下榻。媪靡夕不至，两床相向，嗽语相闻，中夜谈心，两不相忌。</div>
<div>&nbsp;</div>
<div>新安人数问媪期，辄曰：“未未。”及至秋月，过谓媪曰：“初谋柳下，条叶未黄，约及垂阴，子已成实。过此渐秃，行将白雪侵枝矣！”媪曰：“今夕随老身入，须着精神，成败系此。不然，虚废半年也。”因授之计。</div>
<div>&nbsp;</div>
<div>媪每夜黑至妇家，是夕，阴与新安人同入，而伏之寝门之外。媪与妇酌于房，两声甚戚，笑剧加殷。媪强侍儿酒，侍儿不胜，醉卧他所。独两人闭门深饮，各已微酣。适有飞蛾来火上，媪佯以扇扑之，灯灭，伪启门点灯，复佯笑曰：“忘携烛去。”折旋之际，则已暗导其人于卧榻矣。顷之，辞以夜深火尽，复闭门。妇畏暗，数数呼媪。媪曰：“老身当同帷作伴耳。”乃挟其人登妇床，妇犹以为媪也，启被抚其身，曰：“姥体滑如是！”其人不言，腾身而上，妇已神狂，听其轻薄而已。欢毕，始问为何人。媪乃前谢罪，述新安客爱慕之意。妇业堕术中，遂不能舍，相爱逾于夫妇。将一年，新安人赠费已及千金。</div>
<div>&nbsp;</div>
<div>一日，结伴欲返，流涕谓妇曰：“别后烦思，乞一物以当会面。”妇开箱检珍珠衫一件，自提领袖，为其人服之。曰：“道路苦热，极生清凉。幸为君里衣，如妾得近体也。”其人珍重而别。相约明年，共载他往。新安人自庆极遇，珠衫未尝去体，顾之辄泪。</div>
<div>&nbsp;</div>
<div>是年，为事所梗。明年，复商于粤，旅次适与楚人同馆，相得颇欢，戏道生平隐事。新安人自言“曾于君乡，遇一妇”如此。盖楚人外氏，故客粤中，主人皆外氏旧交，故楚人假外氏姓名作客，新安人无目物色也。楚人内惊，佯不信曰：“亦有证乎？”新安人出珠衣，泣曰：“欢所赠也，君归囊之便，幸作书邮。”楚人辞曰：“仆之中表，不敢得罪。”新安人亦悔失言，收衣谢过。</div>
<div>&nbsp;</div>
<div>楚人货尽归家，谓妇曰：“适经汝门，汝母病甚，渴欲见汝。我已觅轿门前，便当速去。”复授一简书曰：“此料理后事语。至家，与阿父相闻。我初归，不及便来。”妇人至母家，视母颜色初无恙，因大惊，发函视之，则<a href="http://www.mingqingxiaoshuo.com/shitairenqing/lihun/" target="_blank" class="infotextkey">离婚</a>书也。阖门愤恸，不知所出。妇人父至婿家请故，婿曰：“第还珠衫，则复相见。”父归，述婿语，妇人内惭欲死。父母不详其事，姑慰解之。</div>
<div>&nbsp;</div>
<div>期年，有吴中进士宦粤过楚，择妾，媒以妇对。进士出五十金致之。妇人家告前婿，婿简妇房中大小十六箱，皆金帛宝珠，封畀妻去。闻者莫不惊嗟。</div>
<div>&nbsp;</div>
<div>居期年，楚人复客粤，偶与主人算货不直，语竞，搪翁仆地，翁暴死。二子讼之官，官即进士也。夜深，张灯简状，妾侍侧，见前夫名氏，哭曰：“是妾舅氏，今遭不幸，愿丐生还。”官曰：“狱将成矣。”妇人长跪请死。官曰：“起，徐当处分。”明日欲出，复泣曰：“事若不谐，生勿得见矣。”官乃语二子：“若父伤未形，须刷骨一验。”欲移尸置漏泽园。二子家累千金，耻亏父体，叩头言“父死状甚张，无烦剔剜” 。官曰：“不见伤痕，何以律罪？”二子恳请如前。官曰：“若父老矣，死其分也。我有一言，足雪若憾。若能听否？”二子咸请惟命。官曰：“令楚人服斩衰，呼若父为父。葬祭悉令经纪，执拂躃踊，一随若行。若父快否？”二子叩头曰：“如命。”举问楚人，楚人喜于拯死，亦顿首如命。事毕，妾求与舅氏相见，男女合抱，痛哭逾情。官疑之，因叩其实，则故夫妇也。官不忍，仍使移归，出前所携十六箱还妇，且护之出境。楚人已继娶，前妇归，反为侧室。</div>
<div>&nbsp;</div>
<div>或曰，新安人以念妇故，再往楚中，道遭盗劫。及至，不见妇，愁忿病剧不能归，乃召其妻。妻至，会夫已物故。楚人所置后室，即新安人妻也。九籥生曰：“若此，则天道太近，世无非理人矣。”小说有《珍珠衫记》，姓名俱未的。</div>
<div>&nbsp;</div>
<div>夫不负妇，而妇负夫，故妇虽出不怨，而卒能脱其重罪。所以酬夫者，亦至矣！虽降为侧室，所甘心焉。十六箱去而复返，令之义侠，有足多者。妪之狡，商之氵㸒，种种足以诫世。惜不得真姓名。</div>
<div>&nbsp;</div>
<div>○张红红</div>
<div>&nbsp;</div>
<div>大历中，有才人张红红者，本与其父歌于衢路丐食，过将军韦青所居。青闻其歌音嘹亮，察之，乃有媚色，遂纳为姬。舍其父于后户，优给之。乃自传其艺，颖悟绝伦。尝有乐工自撰歌，即古《长命西河女》，而加减其节奏，颇有新声，未进闻，先侑歌于青。青召红红于屏风后听之。红红乃以小豆数合记其拍。乐工歌罢，青入问红红：“如何？”曰：“已得矣！”青出云：“有女弟子久曾习此，非新曲也。”即令隔屏风歌之，一声不失。乐工大惊异，遂请相见，惊服不已。再云：“此曲先有一声不稳，今已正矣。”寻达上听。翌日，召入宜春院，宠泽隆异，宫中号“曲娘子”。寻为才人。一日，内史奏韦青卒，上告红红，乃上前呜咽奏云：“妾本风尘丐者，一旦老父死有所归，致身入内，皆自韦青。妾不忍忘其恩。”乃一恸而绝。上嘉叹之，即赠昭仪。</div>
<div>&nbsp;</div>
<div>红红之未遇韦青也，不免行丐。既遇，而遂达至尊。虽曰人有绝技，定不埋没，而亦见知音之难遇矣。始蒙识拔，卒以死报，红红其伯牙氏之琴乎！</div>
<div>&nbsp;</div>
<div>○王玉英</div>
<div>&nbsp;</div>
<div>福清茂材韩生庆云，授徒于长乐之蓝田石尤岭间。见岭下遗骸，伤之。归具畚锸，自为瘗埋。</div>
<div>&nbsp;</div>
<div>是夜，有人剥啄篱外。启户，见端丽女子曰：“妾王玉英也，家世湘潭。宋德祐间，父为闽守，将兵御胡元，战死。妾不肯辱，与其家死岭下。岁久，骸骨偶出，蒙公覆掩，恩最深重，来相报耳。妾非人，虽不可谓非人，理有冥合，君其勿疑。”遂与合。而亡何，子生。孕以七月七日。庆云母亦微知其事，急欲见孙，因抱归。女戒曰：“儿受阳气尚浅，未可令人遽见。”忽母来登楼，女已抱子从窗牖逸去，噉儿果尚弃在地，始犹谓是莲子，察之乃蜂房也。抱儿归湘潭。无主者，乃故弃之河旁，书衣带间曰：“十八年后当来归。”</div>
<div>&nbsp;</div>
<div>湘潭有黄公者，富而无子，拾之。稍长，清癯敏慧异常儿，名曰鹤龄。旋生二子，曰鹤算、二龄。共习制举之业，颇有声。已而，二弟皆授室，独鹤龄泥衣带中语，未决。然已捐金四十，委禽于其里易氏矣。</div>
<div>&nbsp;</div>
<div>先是，女即归楚，尝以二竹筴与生，令击筴则女即至。凡有疾痛祸患，得女一语，即获庇祐。后以人言，疑女为妖，又诬生失行，氵㸒主人女，褫去章服。女故来渐疏，相期惟一岁一来，来必以七月七夕。久之，女谓生曰：“儿生已符衣带之期，可来视之。”生遂抵湘潭，伪作星家言谒黄公。公出三子年甲，生指鹤龄者曰：“此非公子，即浪得，当归矣。”黄公色动，问所自来。生曰：“我即弃儿父，故来试公。傥不寒盟，有衣带语在。”公曰：“固也，我已有子，不死沟壑。公若还珠，可忘阿保。他且勿论，顷者委禽之资，当为计耳。”因问儿所在。曰：“应试长沙去也。”生即往就视。一见，两皆感动，若不胜情。其弟暨家奴，皆大诟，禁不令与语。生自忖，贫既不能偿金，又婚未易就。以咨女，亦莫为计。遂弃之归。始来浮湘，屡经险，女皆在舟中阴为卫。又为经纪其资斧。至儿不得，疾归，女亦恚恨，若有待耳。抵闽，人皆惊诧。盖始皆谓生必死狐媚，今不然。又见儿，知非祟也。</div>
<div>&nbsp;</div>
<div>女能诗，长篇短语，笔落数千言，皆臻理致。其《咏某贞妇》诗曰：</div>
<div>&nbsp;</div>
<div>“芳心未可轻《行露》，高节何须怨《凯风》。” 其《忆生》曰：</div>
<div>&nbsp;</div>
<div>“洞里仙人路不遥，洞庭烟雨昼潇潇。莫教吹笛城头阁，尚有销魂乌鹊桥。”</div>
<div>&nbsp;</div>
<div>“莫讶鸳鸯会有缘，桃花结子已千年。尘心不释蓝桥路，信是蓬莱有谪仙。”</div>
<div>&nbsp;</div>
<div>“朝暮云骖闽楚关，青鸾信不继尘寰。乍逢仙侣抛桃灯，笑我沮波照雾鬟。”</div>
<div>&nbsp;</div>
<div>诸篇为人所诵。生始命赋万鸟鸣春，即成四律，今即以名集，计十余卷。（事见《耳谈》）</div>
<div>&nbsp;</div>
<div>此事有不可解者五：女生不受辱，死而就人乎？一也。既与生子，而复抱之逸去，去则又弃之河旁，报德者固如此乎？二也。能抱之去，独不能挟之来乎？且衣带之期何验焉？三也。凡疾患得一语，即获庇祐，而不能祐其夫使完名行乎？四也。具此大神通，而不能致委禽四十金之费，五也。但瘗骨掩骼，功德莫大，姑存之以示劝耳。</div>
<div>&nbsp;</div>
<div>○周廷章</div>
<div>&nbsp;</div>
<div>天顺间，有临安卫王指挥，以从征广西苗蛮违限被参，降调河南南阳卫千户。王有二女，长娇鸾，次娇凤。凤已嫁，惟鸾从行。鸾幼通书史，王之文移，俱属代笔，钟爱甚至。王之妻周氏，有妹嫁于曹，贫而寡，迎使伴鸾，呼为曹姨。</div>
<div>&nbsp;</div>
<div>值清明节，鸾与曹姨率诸婢戏秋千于后园。忽闻人声，惊视，则墙缺处有美少年窥视称羡。鸾大惊走匿，遗罗帕于地，生逾垣拾去。方展玩间，旋有侍女来园寻觅。周折数次，生笑曰：“物入人手，尚何觅耶？”侍女曰：“郎君收得，乞以见还。”生问：“此帕谁人之物？”侍儿曰：“鸾姐，主人爱女也。”生曰：“若鸾姐自来，当即奉璧。”侍女叩生姓氏，并家远近。生曰：“周姓，廷章名，苏州吴江人也。父为本学司教，随任于此。与尊府只一墙之隔。久闻尊姐精于文事，仆有小诗，烦为一致。如得报言，帕可还矣。”女急于得帕，允之。生逾垣而出，少顷复至，以桃花笺叠成方胜，授女，女返命。鸾发缄，得一绝云：</div>
<div>&nbsp;</div>
<div>“帕出佳人分外香，天公教付有情郎。殷勤寄取相思句，拟作红丝入洞房。”</div>
<div>&nbsp;</div>
<div>鸾微笑，亦取笺答诗云：</div>
<div>&nbsp;</div>
<div>“妾身一点玉无瑕，产自侯门将相家。静里有亲同对月，闲中无事独看花。碧梧只许来奇凤，翠竹那容入老鸦。寄语异乡孤零客，莫将心事乱如麻。” 侍儿捧诗至园，则生已候于墙缺矣。自此，诗句往返数次，侍女得赂，喜于传送，不复言罗帕之事。</div>
<div>&nbsp;</div>
<div>适端阳节，王治酒园中家宴，生往来墙外，恨不得一与席末。是晚，生复寄一绝云：</div>
<div>&nbsp;</div>
<div>“配成彩线思同结，倾就蒲觞拟共斟。雾隔湘江欢不见，锦葵空有向阳心。”</div>
<div>&nbsp;</div>
<div>鸾阅诗嗟叹。不意为曹姨所窥，细叩从来。鸾与姨素厚，因备述之。姨曰：“周生江南之秀，门户相敌，何不遣媒礼聘，成百年之眷乎？”鸾点头称是。遂答诗，末有“多情果有相怜意，好倩冰人片语传”之句。生乃伪托父命，求婚于王。王亦雅重生，但爱女不欲远嫁他乡，迟疑未许。生遂设计，托以衙斋窄狭，假卫署后园肄业；且以周夫人同姓，请拜为姑。王，武人，喜于奉承，许之，且愿任饔飧。周遂寓居园亭，因得以兄妹之礼见鸾，情愈亲密。而曹姨居间，以盟主自任，先立婚誓，始订幽期。从此绸缪无间，恩逾夫妇。</div>
<div>&nbsp;</div>
<div>约半载，周司教升任去，生托病独留。又半载余，而司教引疾还乡。生闻之，欲谋归觐，而心恋鸾，情不能自割。鸾察其意，因置酒劝驾。且曰：“君恋私情，而忘公义，不惟君失子道，累妾亦失妇道矣。”曹姨亦曰：“今暮夜之期，原非久计，公子不如暂归故乡，且觐双亲。倘于定省之间，兼议婚姻之事，早完誓愿，岂不美乎？”周犹豫未决，鸾使曹姨竟以生欲归省为言于王，王致赆饯行。生不得已，始束装。是夜，鸾邀生再伸前誓，且询生居址，以便通信。</div>
<div>&nbsp;</div>
<div>明日，生归。而司教已与同里一富家议姻，生始颇不欲，已闻其女甚美，贪财慕色，顿忘前誓。未几毕姻，夫妇相得甚欢，不复知鸾为何人矣。</div>
<div>&nbsp;</div>
<div>鸾久不得生耗，念之成疾，每得便邮，屡以书招之，俱不报。父欲为鸾择配，鸾不可，必欲俟生的信。乃以重赂遣卫卒孙九，专往吴江致书，附古风一篇，其略云：</div>
<div>&nbsp;</div>
<div>“忆昔清明佳节时，与君邂逅成相知。嘲风弄月频来往，拨动风情无限思。</div>
<div>&nbsp;</div>
<div>侯门曳断千金索，携手挨肩游画阁。好把青丝结死生，盟山誓海情不薄。</div>
<div>&nbsp;</div>
<div>白云渺渺草青青，才子思亲欲别情。顿觉桃脸无春色，愁听传书雁几声。</div>
<div>&nbsp;</div>
<div>君行虽不排鸾驭，胜似征蛮父兄去。悲悲切切断肠声，执手牵衣理前誓。</div>
<div>&nbsp;</div>
<div>与君成就鸾凤友，切莫苏城恋花柳。自君之去妾攒眉，脂粉慵调发如帚。</div>
<div>&nbsp;</div>
<div>姻缘两地相思重，雪月风花谁与共。可怜夫妇正当年，空使梅花<a href="http://www.mingqingxiaoshuo.com/zajuxiqu/baodaizhisankanhudiemeng/" target="_blank" class="infotextkey">蝴蝶梦</a>。</div>
<div>&nbsp;</div>
<div>临风对月无欢好，凄凉枕上魂颠倒。一宵忽梦汝娶亲，来朝不觉愁颜老。</div>
<div>&nbsp;</div>
<div>盟言愿作神雷电，九天玄女相传遍。只归故里未归泉，何故音容难相见？</div>
<div>&nbsp;</div>
<div>才郎意假妾意真，再驰驿使陈丹心。可怜三七羞花貌，寂寞香闺思不禁。”</div>
<div>&nbsp;</div>
<div>曹姨亦作书，备述女甥相思之苦，相望之切。</div>
<div>&nbsp;</div>
<div>孙九至吴江，得生居于延陵桥下，知生再娶，乃候面，方致其情。生一语不答，入而复出，以昔日罗帕并誓书封还，使鸾勿念。孙九愤然而去，逢人诉之，故生薄倖之名，播于吴下。</div>
<div>&nbsp;</div>
<div>孙九还报鸾，鸾制绝命诗三十六首，复为长恨歌数千言，备述合离之事，语甚愤激。欲再遣孙九，孙怒不肯行。鸾久蓄抱石投崖之意，特不忍自泯没以死，故有待耳。偶值其父有公牍，当投吴江县，勾本卫逃军。乃取从前唱和之词并今日绝命诗、长恨歌，汇成一帙，合同婚书二纸，总作一缄，入于公牍中，用印发邮，乃父不知也。其晚，鸾沐浴更衣，取昔日罗帕自缢而死。</div>
<div>&nbsp;</div>
<div>吴江令发封，得鸾诗，大以为奇，为闻于直指樊公祉。公祉见之忿然，深惜鸾才，而恨廷章之薄倖。命司理密访其人，榜杀之。闻者无不称快。司教亦以忧死。</div>
<div>&nbsp;</div>
<div>负心之人，不有人诛，必有鬼谴。惟不谴于鬼而诛于人，尤见人情之公耳。</div>
<div>&nbsp;</div>
<div>○李益</div>
<div>&nbsp;</div>
<div>大历中，陇西李生名益，年二十，以进士擢第。其明年拔萃，俟试于天官。夏六月，至长安，舍于新昌里。生门族清华，少有才思，丽词佳句，时谓无双。先达文人，翕然推伏。每自矜风调，思得佳偶，博求名妓，久而未谐。</div>
<div>&nbsp;</div>
<div>长安有媒鲍十一娘者，故薛驸马家青衣也，折券从良，十余年矣。性便僻，巧言语，豪家戚里，无不经过，追风挟策，推为渠帅。尝受生诚托厚赂，意颇德之。</div>
<div>&nbsp;</div>
<div>经数月，生方闲居舍之南亭，申未间，忽闻扣门甚急，云是鲍十一娘至。摄衣从之，迎问曰：“鲍卿，今日何故忽然而来？”鲍笑曰：“苏姑子作好梦也未？有一仙人，谪在下界，不邀财货，但慕风流。如此色目，共十郎相当矣。”生闻之惊跃，神飞体轻，引鲍手且拜且谢曰：“一生作奴，死亦不惮。”因问其名居，鲍具说曰：“故霍王小女，字小玉。王甚爱之。母曰净持，即王之宠婢也。王之初薨，诸弟兄以其出自贱庶，不甚收录，因分与资财，遣居于外，易姓为郑氏。人亦不知其王女。资质秾艳，一生未见，高情逸态，事事过人。音乐诗书，无不通解。昨遣某求一好儿郎，格调相称者。某具说十郎，彼亦知有十郎名字，非常欢惬。住在胜业坊古寺曲，甫上东间宅是也。已与彼作期约，明日午时，但至曲头觅桂子，即得矣。”</div>
<div>&nbsp;</div>
<div>鲍既去，生便备行计。遂令家童秋鸿，于从兄京兆参军尚公处，假青骊驹、黄金勒。其夕，生浣衣沐浴，修饰容仪，喜跃交并，通夕不寐。迟明，巾帻引镜自照，惟恐不谐也。徘徊之间，至于亭午，遂命驾疾驱，直抵胜业。至约之所，果见青衣立候，迎问曰：“莫是李十郎否？”即下马，令牵入屋底，急急锁门。见鲍果从内出来，遥笑曰：“何等儿郎？造次入此。”生调诮未毕，引入中门。庭间有四樱桃树，西北悬一鹦鹉笼，见生人来，鸟语曰：“有人入来，急下帘者！”生本性雅淡，心犹疑惧，忽见鸟语，愕然不敢进。逡巡，鲍引净持下阶相迎，延入对坐。年可四十余，绰约多姿，谈笑甚媚。因谓生曰：“素闻十郎才调风流，名下固无虚士。某有一女子，颜色不至丑陋，堪配君子。频见鲍十一娘说意旨，今便令永奉箕帚。”生谢曰：“鄙拙庸愚，不意顾盼。倘垂录采，生死为荣。”遂命酒馔。小玉自堂东阁子中出来，生即拜迎。但觉一室之中，若琼林玉树，互相照耀，转盼精采射人。既而延坐母侧。母谓曰：“汝尝爱念‘开帘风动竹，疑是故人来。’即此十郎诗也。尔终日吟想，何如一见？”玉乃低鬟微笑，细语曰：“见面不如闻名，才子岂能无貌。”生遽起连拜曰：“小娘子爱才，鄙夫重貌，两好相映，才貌相兼。”母女相顾而笑。遂举酒。数巡，生起请玉歌唱，初不肯，母固强之。发声清亮，曲度精奇。酒阑，及暝，鲍引生就西院憩息。闲庭邃宇，帘幕甚华。鲍令侍儿桂子、浣沙，与生脱靴解带。须臾，玉至，言叙温和，辞气宛媚。解衣之际，态有余妍。低帷昵枕，极其欢爱，生自以为巫山、洛浦不过也。中宵之夜，玉忽流涕谓生曰：“妾本娼家，自知非匹。今以色爱，托于仁贤。但虑一旦色衰，恩移情替，使女萝无托，秋扇见捐。极欢之际，不觉悲生。”生闻之，不胜感叹。乃引臂替枕，徐谓玉曰：“平生志愿，今日获从。粉骨碎身，誓不相舍。夫人何发此言！请以素缣著之盟约。”玉因收泪，命侍儿樱桃褰幄执烛，授生笔砚。玉管弦之暇，雅好诗书，筐箱笔砚，皆王家之旧物。遂取绣囊，出越姬乌丝阑素缎三尺以授生。生素多才思，援笔成章，引喻山河，指诚日月，句句恳切，闻之动人。誓毕，命藏于宝箧之内。自尔婉娈相得，若翡翠之在云路也。如此二岁，日夜相从。</div>
<div>&nbsp;</div>
<div>其后年春，生以书判拔萃登科，授郑县主簿。至四月，将之官，便拜庆于东洛。长安亲戚，多就筵饯。时春物尚余，夏景初丽，酒阑宾散，离思萦怀。玉谓生曰：“以君才地名声，人多慕景，愿结婚姻者，固亦众矣。况堂有严亲，室无冢妇。君之此去，必就佳姻。盟约之言，徒虚语耳。然妾有短愿，欲辄指陈，永委君心，复能听否？”生经怪曰：“有何罪过，忽发所辞。试说所言，必当敬奉。”玉曰：“妾年始十八，君才二十有四。逮君壮室之秋，犹有六岁。一生欢爱，幸毕此期。然后妙选高门，以求秦晋，亦未为晚。妾便舍弃人事，剪发披缁，夙昔之愿，于此足矣。”生且愧且感，不觉涕流。因谓玉曰：“皎日之誓，死生以之。与卿偕老，犹恐未惬素志，岂敢辄有二三？固请不疑，但端居相待。至八月，必当却到华州，寻使奉迎，相见非远。”更数日，生遂诀别东去。</div>
<div>&nbsp;</div>
<div>到任旬日，求假往东都觐亲。至家旬日，太夫人已与商量表妹卢氏，言约已定。太夫人素严毅，生逡巡不敢辞让。卢亦甲族也，嫁女于他门，聘财必以百万为约。不满此数，义在不行。生家素贫，事须求丐。便托假故，远投亲知，历涉江淮，自秋及夏。生自以辜负盟约，大愆回期，寂不知闻，欲断其望，遥托亲故，不遣漏言。</div>
<div>&nbsp;</div>
<div>玉自生逾期，数访音信，虚词诡说，日日不同。博求师巫，遍询卜筮，怀忧抱恨，周岁有余，羸卧空闺，遂成沉疾。虽生之书题竟绝，而玉之相望不移，赂遗亲知，使通消息。寻求既切，资用屡空。往往私令侍婢潜卖箧中服玩之物，多托于西市寄附铺侯景先家货卖。曾令侍婢浣沙将紫玉钗一只，诣景先家货之，路逢内作老玉工，见浣沙所执前来，认之曰：“此钗，吾所作也。昔岁霍王小女，将欲上鬟，令我作此，酬以万钱，我尝不忘。汝是何人？从何而得？”浣沙曰：“我小娘子，即霍王女也。家事破散，失身于人。夫婿昨向东都，更无消息。悒怏成疾，今将二年。令我卖此，赂遗于人，使求音信。”玉工凄然下泣曰：“贵人男女，失机落节，一至于此！我残年向尽，见此盛衰，不胜伤感。”遂引至延先公主宅，具言前事。公主亦为之悲叹良久，给钱十二万焉。</div>
<div>&nbsp;</div>
<div>时生所定卢氏女在长安。生既毕于聘财，还归郑县。其年腊月，又请假入城就亲，潜卜静居，不令人知。</div>
<div>&nbsp;</div>
<div>有明经崔允明者，生之重表弟也。性甚长厚。昔岁尝与生同饮于郑氏之室，杯盘笑语，曾不相间。每得生信，心诚告于玉。玉常以薪刍衣服资给于崔，崔颇感之。生既至，崔具以诚告玉。玉恨叹曰：“天下宁有是事乎？”遍托亲朋，多方召致。生自以愆期负约，又知玉疾候沉绵，惭耻忍割，终不肯往。晨出暮归，欲以回避。玉日夜涕泣，都忘寝食，期一相见，竟无因由，冤愤益深，委顿床枕。自是长安中稍有知者。风流之士，共感玉之多情。豪侠之伦，皆怒益之薄行。</div>
<div>&nbsp;</div>
<div>时已三月，人多春游。益与同辈五六人，诣崇敬寺玩牡丹花。步于西廊，递吟诗句。有京兆韦夏卿者，生之密友，时亦同行。谓生曰：“风光甚丽，草木荣华。伤哉郑君，衔冤空室。足下终能弃置，实是忍人。丈夫之心，不宜如此！足下宜为思之。”叹让之际，忽有一豪士，衣轻黄衫，挟朱弹，风神俊美，衣服轻华。唯见一剪头胡雏，从后潜行而听之。俄而前揖益曰：“公非李十郎者乎？某族本山东，姻连外戚，虽乏文藻，心尝乐贤。仰公声华，常思觏止。今日幸会，得睹清扬。某之敝居，去此不远，亦有声乐，足以娱情。妖姬八九人，骏马十数匹，惟公所欲。但愿一过。”生之侪辈，共聆斯述，更相叹美。因与豪士策马同行，疾转数坊，遂至胜业。生以近郑之所止，意不欲过，便托事故，以回马首。豪士曰：“敝居咫尺，忍相弃乎？”乃挽挟其马，牵引而行。迁延之间，已及郑曲。生精神恍惚，鞭马欲回，豪士遽命奴仆数人，抱持而进。疾走推入车门，便令锁却。报云：“李十郎来也！”一家惊喜，声闻于外。</div>
<div>&nbsp;</div>
<div>先此一夕，玉梦黄衫丈夫，抱生来至席，使玉脱鞋。惊寤而告母。因自解曰：“鞋者，谐也。夫妇再合。脱者，解也。既合而解，亦当永诀。由此征之，必遂相见。相见之后，当死矣。”凌晨，请母妆梳。母以其久病，心意惑乱，不甚信之。黾勉之间，强为一梳妆。梳才毕，而生果至。玉沉绵日久，转侧须人。忽闻生至，欻然自起，更衣而出，恍若有神。遂与生相见，含怒凝视，不复有言。羸质娇姿，如不胜致，时复掩袂，还顾李生。感物伤人，坐皆欷歔。顷之，有酒肴数十盘，自外而来。一坐惊视，遽问其故，悉皆侠士之所致也。因遂陈设，相就而坐。玉乃侧身转面，睨视生良久，遂举杯酒，酹地曰：“我为女子，薄命如斯。君是丈夫，负心若此！韶颜稚齿，饮恨而终。慈母在堂，不能供养。绮罗弦管，从此永休。衔痛黄泉，皆君所致。李君，李君，今当永诀！我死之后，必为厉鬼，使汝妻妾终日不安！”乃引左手握生臂，掷杯于地，长恸号哭，数声而绝。母乃举尸置于生怀，令唤之，遂不复苏矣。生为之缟素，日夕哭泣，甚哀。将葬之夕，生忽见玉繐帷之中，容貌妍丽，宛若平生。着旧石榴裙、紫（衤盍）裆、红绿帔子。斜身倚帷，手引绣带，顾谓生曰：“愧君相送，尚有余情。幽冥之中，能不感叹。”言毕，遂不复见。明日，葬于长安御宿原。生至墓所，尽哀而返。</div>
<div>&nbsp;</div>
<div>后月余，就礼于卢氏。伤情感物，郁郁不乐。夏五月，与卢氏偕行，归于郑县。至县旬日，生方与卢氏寝，忽帐外叱叱作声。生惊视之，则见一男子，年可二十余，姿状温美，藏身映幔，连招卢氏。生惶遽走起，绕幔数匝，倏然不见。生自此心怀疑恶，猜忌万端，夫妻之间，无聊生矣。或有亲情，曲曲劝谕，生意稍解。后旬日，生复自外归，卢氏方鼓琴于床，忽见自门抛一斑犀细花合子，方圆一寸余，里有轻绡作同心结，坠于卢氏怀中。生开视之，见相思子二，叩头虫二，发杀嘴一，驴驹媚少许。生当时愤怒叫吼，声如豺虎，引琴撞击其妻，诘令实告。卢氏亦终不自明。尔后往往暴加捶楚，备诸毒虐，竟讼于公庭而遣之。卢氏既出，生或侍婢媵妾之属，暂同枕席，便加妒忌，或有因而杀之者。生尝游广陵，得名姬曰营十一娘者，容态润媚，生甚悦之。每相对坐，尝谓营曰：“我尝于某处得某姬，犯某事，我以某法杀之。”且自陈说，欲令惧己，以肃清闺门。出则以浴斛覆营于床，周回封署，归必详视，然后乃开。又蓄一短剑，甚利，顾谓侍婢曰：“此信州葛溪铁，唯断作罪过头。”大凡生所见妇人，辄加猜忌，至于三娶，率皆如初焉。</div>
<div>&nbsp;</div>
<div>长卿曰：“予固悲小玉之为人，而深恨李娃也。玉之以怜才死，以钟情死，以结恨死，而犹不忘李郎也。三娶之后，小玉在焉，其恨之极，妒之极，正其爱之极也。彼李娃何为者？方娃之祷竹林，而弃郑生以他徙也，娃实与谋。迨乞食且死，而娃始回心，不亦晚乎？郑生不念旧恶，欢好令终，予于是深怜郑生，而益恨李十郎之无情矣！”</div>
<div>&nbsp;</div>
<div>○满少卿</div>
<div>&nbsp;</div>
<div>满生少卿者，失其名。世为淮南望族。生独跅驰不羁，浪游四方。至郑圃依豪家。久之，觉主人倦客，乃往投长安一知旧，则已罢去。归次中牟，适故人为主簿，赒之，不能足，又转而西抵凤翔。穷冬雪寒，饥卧寓舍。邻生焦大郎见而恻然，饭之，旬日不厌。生感幸过望，往拜之。大郎曰：“吾非有余，哀君逆旅披褐，故量相济。非有他意也。”生又拜：“幸异时或有进，不敢忘报。”自是日诣其家，亲昵无间。杯酒流宕，辄通其室女。既而事露，惭愧无所容。大郎叱责之曰：“吾与汝本不相知，怜而拯汝，何为不义若此？岂士君子行哉！业已尔，虽悔何及！吾女亦不为无过。若能遂为婚，吾亦不复言。”生叩头谢罪，愿从命。既成婚，夫妇相得甚欢。</div>
<div>&nbsp;</div>
<div>居二年，中进士第。南唱名即归，绿袍槐简，跪于外舅前。邻里争持羊酒往贺，歆艳夸诧。生连夕燕饮，然后调官。将戒行，谓妻曰：“我得美官，便来取汝，并迎丈人俱东。”焦氏本市井人，恃生富贵，便不事生理，且厚赆厥婿，资产半空。</div>
<div>&nbsp;</div>
<div>生至京，得东海尉。会宗人有在京者，与相遇，喜其成名，拉之还乡。生甚不欲，托辞以拒。宗人骂曰：“书生登科名，可不归展坟墓乎？”命仆负其囊装先赴舟，生不得已而行。到家逾月，其叔父曰：“汝父母俱亡，壮而未娶，宜思嗣续计。吾为汝求宋都朱从简大夫次女，今事谐矣。汝需次尚岁余，先须毕姻，徐为赴官计。”叔性严毅，历显官，且为族长，生素敬畏，不敢违抗，但唯唯而已。心殊窘惧。数日，忽幡然改曰：“彼焦氏非以礼合，况门户寒微，岂真吾偶哉！异时来通消息，以礼遣之足矣！”遂娶于朱。朱女美好，而奁具颇厚，生亦甚适。凡焦氏女所遗香囊巾帕，悉焚弃之。常虑其来，而杳不闻问。</div>
<div>&nbsp;</div>
<div>如是几二十年，累官鸿胪少卿，出知齐州。视印三日，偶携家人子散步后堂，有两青衣自别院右舍出，逢生辄趋避。生迫视之，一妇人着冠帔，褰帷出，乃焦氏也。生惶惧失措。焦泫然泣曰：“一别二十年，向来婉娈之情，略不相念，汝真忍人也！”生不暇叩其所从来，具以实告。焦氏曰：“吾知之久矣。吾父已死，兄弟不肖，乡里无所依，千里相投，前一日方至此，为阍者所拒，恳祈再三，仅得托足。今一身孤单，茫无栖泊。汝既有嘉偶，吾得备侧室，竟此余生，以奉事君子及尊夫人足矣。前事不复较也。”语毕长恸。生软语慰藉之，且畏彰闻于外，乃以语朱氏。朱素贤淑，欣然迎归，待之如妹。</div>
<div>&nbsp;</div>
<div>越两旬，生微醉，诣其室寝。明日，门不启，家人趋起视之，则反扃其户，寂若无人。破壁而入，生已死牖下，口鼻流血。焦与青衣皆不见。是夕，朱氏梦焦曰：“满生受我家厚恩，而负心如此。自其去后，吾抱恨而死。我父相继沦没。年移岁迁，方获报怨。已幽府申诉逮证矣！”朱未及问而寤，但护丧柩南还耳。</div>
<div>&nbsp;</div>
<div>有此哀怜之交，受恩深处，展墓之次，便当禀闻叔父。岂宋弘能抗世祖之命，而生顾难一言于叔父乎？即不然，幸朱贤淑不妒，诉以苦情，迎之双栖，犹可救半。甘心负亏，自招幽讨。悲夫！</div>
<div>&nbsp;</div>
<div>○王魁</div>
<div>&nbsp;</div>
<div>王魁下第失意，适山东莱州。友人，招游北市。深巷小宅，有敫氏妇，绝艳。酌酒曰：“某名桂英，酒乃天之美禄。足下得桂英而饮天禄，明春登第之兆。”乃取拥项罗巾请诗。生题曰：</div>
<div>&nbsp;</div>
<div>“谢氏筵中闻雅唱，何人戛玉在帘帏。一声透过秋空碧，几片行云不敢飞。”</div>
<div>&nbsp;</div>
<div>英曰：“君但为学。四时所须，我为办之。”由是魁朝去暮来。</div>
<div>&nbsp;</div>
<div>逾年，有诏求贤，英为办西游之用。将行，至州北望海神庙盟曰：“吾与桂英，誓不相负。若生离异，神当殛之！”魁至京门，寄诗曰：</div>
<div>&nbsp;</div>
<div>“琢月磨云输我辈，都花占柳是男儿。前春我若功成去，好养鸳鸯作一池。”</div>
<div>&nbsp;</div>
<div>后唱第为天下第一。英以诗贺云：</div>
<div>&nbsp;</div>
<div>“人来报喜敲门急，贱妾初闻喜可知。天马果然先骤跃，神龙不肯后蛟螭。</div>
<div>&nbsp;</div>
<div>海中空却云鳌窟，月里都无丹桂枝。汉殿独呈司马赋，晋庭惟许宋君诗。</div>
<div>&nbsp;</div>
<div>身登龙首云雷疾，名落人间霹雳驰。一榜神仙随驭出，九衢卿相尽行迟。</div>
<div>&nbsp;</div>
<div>烟霞路稳休回首，舜禹朝清正得时。夫贵妇荣千古事，与郎才貌各相宜。”</div>
<div>&nbsp;</div>
<div>复寄诗云：</div>
<div>&nbsp;</div>
<div>“上国笙歌锦绣乡，仙郎得意正疏狂。谁知憔悴幽闺质，日觉春衣丝带长。”</div>
<div>&nbsp;</div>
<div>又诗云：</div>
<div>&nbsp;</div>
<div>“上都梳洗遂时宜，料得良人见即思。早晚归来幽阁里，须教张敞画新眉。”</div>
<div>&nbsp;</div>
<div>魁私念：科名如此，可以一娼玷辱？竟不复答书。而魁父已约崔氏为亲。及魁授徐州佥判，英喜曰：“徐此去不远，当使人迫我矣！”复遣仆驰书以往。魁方坐厅决事，大怒，叱书不受。英曰：“魁负我如此，当以死报之。”挥刀自刎。</div>
<div>&nbsp;</div>
<div>魁自南都试院，有人自烛下出，乃英也。魁曰：“汝固无恙乎？”英曰：“君轻恩薄义，负誓渝盟，使我至此！”魁曰：“我之罪也！为汝饭僧，诵佛书，多焚纸钱，舍我可乎？”英曰：“得君之命乃止，不知其他！”魁欲自刺。母曰：“汝何悖乱如此？”魁曰：“日与冤会，逼迫以死。”母召道士马守素屡醮。守素梦至官府，魁与桂（英）发相系而立。有人戒曰：“汝知，则勿复醮矣。”后数日，魁竟死。</div>
<div>&nbsp;</div>
<div>○张余庆</div>
<div>&nbsp;</div>
<div>张余庆，年十四。其老仆王某，有女年十三而美，嬉戏相得。曰：“吾它日为官，则以尔为次夫人。”至女年十六，有孕，未产，王某夫妻俱不知其为余庆奸也，令之自缢。女哀哭乞命，而余庆竟不之白。迨死焚尸，但日夜饮泣而已。嗣后余庆常见此女，红裳绿衣，于静中现形。及余庆将娶，见女贺曰：“大舍成亲乎？吾当以一白羊相赠。”及成婚三四旬，余庆于枕下扶一人臂，以为妻也，问妻而妻不知。乃于密室独处，时见其来，然不及乱。后病，则盛妆而至，登榻求合，不能拒也。乃祖延一道者，教以修炼。道者对榻，闻其梦中作咿嚘声，揭被视之，则精遗矣。道者再三问故，以告。道者愠曰：“君误我事！我术每三月必调摄见效，而谁知君有此哉！”乃向空祝曰：“若张生阳寿合终，小娘子今夕再至。若不当夭，则舍之。何如？”是夕，余庆复见此女力求欢合。余庆坐以挥之，三夕不就枕。又十五日而亡，年仅二十九。</div>
<div>&nbsp;</div>
<div>○孙助教女</div>
<div>&nbsp;</div>
<div>大名张氏者，以财雄长京师。凡富人以钱委人，权其子而取其半，谓之行钱。富人视行钱如部曲，或过行钱之家，设特位，置酒，妇人出劝，主人乃立。待富人逊谢，强令坐再三，乃敢就位。张氏子年少，父母死，主家事，未娶。因祀州西灌神归，过其行钱孙助教家。孙置酒，酒数行，其未嫁女出劝客，姿容绝世。张目之曰：“我欲娶为妇。”孙惶恐不可，且曰：“我，公家奴也。奴为郎主丈人，邻里笑怪。”张曰：“不然，顾主少钱物耳，岂敢相仆隶也？”张固豪侈，即取臂上古玉条脱与女，且曰：“择日纳币也。”饮罢去。孙邻里交来贺曰：“有女为百万主母矣。”其后，张别议婚，孙念势不敌，不敢往问。而张亦恃酒戏言，非实有意也。</div>
<div>&nbsp;</div>
<div>逾年，张婚他族，而孙女不肯嫁。其母曰：“张已娶矣。”女不对，而私曰：“岂有信约如此，而别娶乎？”其父乃复因张与妻祝神回，并邀饮其家，而使女窥之。既去，曰：“汝见其有妻，可嫁矣。”女语塞，去房内蒙被卧，俄顷即死。父母哀恸，呼其邻郑三者告之，使治丧具。郑以送丧为业，世所谓仵作行者也。郑办丧具，见其臂有玉条脱，心利之，曰：“某有一园在州西。”孙谢之曰：“良便，俟后相酬。”因号泣不忍视，急挥去，即与亲族往送其殡而归。</div>
<div>&nbsp;</div>
<div>夜半月明，郑发棺欲取条脱，女蹙然起，顾见郑，曰：“我何故在此？”亦幼识郑。郑以言恐曰：“汝之父母，恐汝不肯嫁而专念张氏，辱其门户，使我生埋汝于此。我实不忍，乃发棺，而汝果生。”女曰：“第送我还家。”郑曰：“若归必死，我亦罪矣。”女不得已，听郑匿于他处以为妻。完其殡，而徙居州东。郑有母，亦喜其子之有妇。彼小人，不暇究所从来也。</div>
<div>&nbsp;</div>
<div>积数年，每语及张氏，尤忿恚，欲往质问前约。郑每劝，且防闲之。</div>
<div>&nbsp;</div>
<div>崇宁元年，圣瑞太妃上仙，郑当从御至永安。将行，祝其母曰：“勿令妇出游。”居一日，郑母昼睡，孙出，僦马直诣张氏门，语其仆曰：“孙氏第几女，欲见某人。”其仆往通，张惊异，与其仆俱往视焉。孙氏望见张，跳踉而前，曳其衣，且哭且骂。其仆以妇女，不敢往解。张以为鬼也，惊走。女持之益急，乃擘其手，手破流血，推扑地，立死。僦马者恐累己，往报郑母。母诉之有司，因追郑对。狱具，状：郑发冢罪死，以赦得免。张罪当死，虽奏获宥，犹杖脊，竟忧畏死狱中。时吴趋顾道尹京云。</div>
<div>&nbsp;</div>
<div>执楫之女，可为内子。采桑之妇，可主六宫。妻以夫贵，夫岂以妻贵乎？但知百万之主，不可娶行钱家之女，抑知行钱家之冤鬼，能杀百万之子也！吁，可畏夫！</div>
<div>&nbsp;</div>
<div>○念二娘</div>
<div>&nbsp;</div>
<div>余干乡民张客，因行贩入邑，寓旅舍。梦妇人鲜衣华饰，求荐寝，迨梦觉，宛然在旁，到明，始辞去。次夕，方阖户，灯犹未灭，又立于前，复共枕。自述所从来，曰：“我，邻家女也，无多言。”</div>
<div>&nbsp;</div>
<div>经旬日，张意颇忽忽。主人疑焉，告曰：“此地昔有缢死妇人，得非所惑乎？”张秘不言，须其来，具以告之。略无惭讳色，答曰：“是也。”张与之狎，不甚畏，委曲叩其详。曰：“我故娼女，与客杨生素厚。杨以资二百千，约以礼娶我，而三年不来。我悒悒成疾，求生不能，家人亦见厌。不胜愤郁，投缳而死。家以所居售人，今为旅舍，此室实故栖也。杨客与尔同乡人，亦识之否？”张曰：“识之，闻移饶州市门，娶妻开邸，生计绝如意。”妇人咨叹良久，曰：“我当以始终托子矣。忆有白金五十两，埋床下，人莫之知，可取以助君。”张发地得金如数。妇人自是白昼亦出。</div>
<div>&nbsp;</div>
<div>他日，密语曰：“久留此无益，能挈我归乎？”张许诺。令书一牌曰“念二娘位”，藏于箧中。遇所启缄，微呼便出。张悉从之。邸人谓张鬼气已深，必殒于道路。张殊不疑，日日经行，无不同处。既到家，徐于壁间设位。妻谓其是所事神，方瞻仰次，妇人遽出。妻惊问夫曰：“斯何人？勿盗良家子累我！”张以实对。妻贪所得，亦不致诘。</div>
<div>&nbsp;</div>
<div>同室凡五日，又求往州中督债。张许之。至城南，且渡江，妇人出曰：“甚愧谢尔，相从不久，奈何？”张泣下，莫晓所云。入城门，亦如常。乃就店，呼之再三，不可见。亟访杨客居，见其家慌迫殊甚，曰：“杨原无疾，偶七窍流血而死。”张骇怖，遄归。后竟无遇。出《夷坚志》，《耳谈》亦有此事，但其妇为穆小琼。</div>
<div>&nbsp;</div>
<div>○严武</div>
<div>&nbsp;</div>
<div>唐西川节度使严武，少时仗气任侠，尝于京师与军使邻居。军使女美，窥见之，赂左右诱而窃之以逃。军使告官，且以上闻。诏遣万年县捕贼官乘递追逐武舟。自巩县闻，惧不免，饮女酒，解琵琶弦以缢之，沉于河。明日，诏使至，搜之不得。此武少时事也。及病甚，有道士从峨嵋山来谒。武素不信巫祝之类，门者拒之。道士曰：“吾望君府，鬼祟气横，所以远来。”门者纳之。未至阶，自为呵叱，论辨久之。谓武曰：“君有宿冤，君知之乎？”武曰：“无之。”道士曰：“阶前冤女，年十六七，颈系一弦者，谁乎？”武叩首曰：“有之。奈何？”道士曰：“彼云欲面，盍自求解？”乃洒扫堂中，令武斋戒正笏立槛内，一童独侍槛外。道士坐于堂外行法。另洒扫东阁，垂帘以俟女至。良久，阁中有声。道士曰：“娘子可出。”其女被发颈弦，褰帘而出。及堂门，约发拜武。武惊惭掩面。女曰：“妾虽失行，无负于公。公何太忍！纵欲逃罪，何必忍杀？含冤已久，诉帝得伸。”武悔谢求免，道士亦为之请。女曰：“事经上帝，已三十年矣。期在明晚，言无益也。”遂转身还阁。未至帘而失其形矣。道士谢去，武乃处置家事，明晚遂卒。</div>
<div>&nbsp;</div>
<div>○袁乞妻</div>
<div>&nbsp;</div>
<div>吴兴袁乞妻临终，执乞手云：“我死，君再娶不？”乞言：“不忍也。”既而服竟，更娶。乞白日见其死妇语之云：“君先结誓，何负言！”因以刀割其阳，虽不致死，人性永废。出《异苑》。</div>
<div>&nbsp;</div>
<div>○张夫人</div>
<div>&nbsp;</div>
<div>张子能夫人郑氏，美而艳。张为太常博士，郑以疾殂。临终与诀曰：“君必别娶，不复念我矣。”张泣曰：“何忍为此。”郑曰：“人言那可凭，盍指天为誓。”曰：“吾苟负约，当化为阉。”郑曰：“我死当有变相，可怖畏，宜置尸空室中，勿令一人守视，经日然后敛也。”言之至再，少焉气绝。张不忍徙，犹遣一老婢设榻其傍。至夜中，尸忽长叹，窥之呀然一夜叉也。婢既不可出，震栗胆丧，大声叫号。家人穴壁观之，尽呼直宿数卒，持杖环立于户外。夜叉行百匝，乃止。复诣寝床，举被自覆而卧。久之，家人乃敢启户入视，则依然故形矣。后三年，张为大司丞，邓洵仁右丞欲嫁以女，张力辞。邓公方有宠，取中旨令合婚。成礼之夕，赐真珠寝帐，其值五十万缗。然自是多郁郁不乐。尝昼寝，见郑氏自窗下骂曰：“旧约如何，而忍负之。我幸有二子，纵无子，胡不买妾，必欲正娶何也？祸将作矣。”遽登榻以手拊其阴，张觉痛，疾呼家人，至无所见，自是若阉然。</div>
<div>&nbsp;</div>
<div>○陆氏女</div>
<div>&nbsp;</div>
<div>衢州人郑某，幼明旷能文，娶会稽陆氏女，亦姿媚明爽，伉俪绸缪。郑尝于枕席间语陆曰：“吾二人相欢至矣。即我脱不幸，汝无复嫁。汝死，我亦如之。”对曰：“方期百年偕老，何不祥如是。”凡十年，生二男，而郑生疾病。对父母复申前言，陆氏但俛首悲泣。郑竟死。未数月，而媒妁来。陆氏相与周旋，舅姑责之，不听。才释服，尽移其赀，适苏州曾工曹。成婚方七日，曾生奉漕檄考试他郡。行信宿，陆氏晚步厅前，有急足拜于厅前，称郑官人有书。陆取视，外题“示陆氏”三字，宛然前夫手迹也。急足忽不见。启缄读之，其辞云：“十年结发夫妻，一生祭祀之主。朝连暮以同欢，资有余而共聚。忽大幻以长往，慕他人而轻许。遗弃我之田畴，移积蓄于别户。不恤我之二子，不念我之双亲。义不足以为人妇，慈不足以为人母。吾以诉诸上苍，行理对于冥府。”陆氏叹恨不怿，三日而亡。</div>
<div>&nbsp;</div>
<div>○睦州赵氏</div>
<div>&nbsp;</div>
<div>睦州孙贾者，以贩帛资生。娶赵氏，琴瑟甚洽。相谐几五载，孙忽膺疾不起，日夕流涕相对。妇许以誓不改适。夫坚之曰：“汝志果决，当许我啮臂为记。”妇勉引臂，啮之。未几，夫死。疮瘢未实，即纳聘。登车之夕，祭辞灵席，甫下拜，疮忽迸裂，血泉涌不止。须臾，一号而绝。</div>
<div>&nbsp;</div>
<div>○韦英</div>
<div>&nbsp;</div>
<div>后魏洛阳阜射里，有开善寺，京兆人韦英宅也。英早卒。其妻梁氏不治丧而嫁，更纳河内向子集为夫。虽云改嫁，仍居英宅。英闻梁嫁，白日来归，乘马，将数人至，于庭前呼曰：“阿梁，卿忘我也！”子集惊怖。张弓射之，应弦而倒，即变为桃人，所骑马，亦化为茅马，从者数辈，尽为蒲人。梁氏惶惧，舍宅为寺。</div>
<div>&nbsp;</div>
<div>再娶再嫁，皆常事耳。男迫事育，女迫衣食。苟室家无托，死且不瞑，又可报乎？凡再而得报者，必其可以无再者也。可以无再而再，薄岂俟死哉！生何交薄，死何念焉。故夫再而得报者，又必厚极而必不能相释者也。厚可情通，何必强誓。誓可达鬼，其可欺乎？割阳而阳废，拊阴而阴绝，死能为妒，其生可知。然以报大耳儿，使轻誓者知警，亦快事也。欢具已失，娶何为哉。张夫人不禁买妾，乃知义夫易办耳。赵疮瘢未实而嫁，何亟也！梁不治丧而嫁，何薄也！陆弃二男移赀而嫁，何忍也！节妇固不多见，兹有甚焉，得报，不亦宜乎！</div>
<div>&nbsp;</div>
<div>○刘自然</div>
<div>&nbsp;</div>
<div>唐天祐中，秦州有刘自然者，主管义军。连帅李继宗点乡兵捍蜀，成纪县百姓黄知感者，妻有美发，自然欲之。谓知感曰：“能致妻发，即免是行。”知感之妻曰：“我以弱质托于君，发可再生，人死永诀矣。君若南征不返，我有美发何为焉？”言讫，揽发剪之。知感深怀痛愍，既迫于差点，遂献于刘。自然竟亦不免繇戍，寻殁于金沙之阵。黄妻昼夜祷天师诉，是岁，自然亦亡。后黄家牝驴忽产一驹，左胁下有字云“刘自然”。邑人传之，遂达于郡守。郡守召其妻、子识认。刘自然长子曰：“某父生平好饮酒食，若能饮啖，即是某父也。”驴遂饮酒数升，啖肉数脔。食毕，奋迅长鸣，泪下数行。刘子请备千百赎之，黄妻不纳，日加鞭捶，曰：“犹未足以报吾夫也！”后经丧乱，不知所终。刘子竟惭憾而死。</div>
<div>&nbsp;</div>
<div>佥兵，法也。戍而死，命也。自然何尤焉？特以一发故，伤其夫妇之心。身为行禽，殃及宗嗣。呜呼！此其食报，岂直一发乎哉！</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“谚云：‘种瓜得瓜，种豆得豆。’此言施报之不爽也。情而无报，天下谁劝于情哉！有情者，阳之属，故其报多在明。无情者，阴之属，故其报多在冥。”</div>
<div>&nbsp;</div>