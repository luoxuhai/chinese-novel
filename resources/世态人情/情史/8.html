
<p>&nbsp;○长门赋</p>
<div>&nbsp;</div>
<div>汉武帝初封胶东王。数岁时，长公主抱置膝上，问曰：“儿欲得妇否？”曰：“欲得。”乃指左右长御百余人，皆云不用。指其女：“阿娇好否？”答曰：“好。若得阿娇作妇，当以金屋贮之。”长公主大悦。乃苦要上，遂成婚焉。</div>
<div>&nbsp;</div>
<div>既即位，遂立为后。时帝年十四。又六年，长主挟功怨望，皇后宠遂衰，然骄妒滋甚。女巫楚服，自言有术能令上意回。昼夜祭祀，合药服之。巫着男子衣冠帻带，与皇后居寝，相爱若夫妇。帝闻，穷治侍御。巫与后诸妖蛊咒咀，女而男氵㸒，皆伏辜。废皇后，处长门宫。</div>
<div>&nbsp;</div>
<div>后虽废，供养犹如法。闻蜀人司马相如有文辞，乃遣人赍千金，求为作《长门赋》，叙其哀怨。上读之叹息，复迎入宫如初。</div>
<div>&nbsp;</div>
<div>以武帝之雄猜，而长门回车，文章信有灵矣。未几，子夫之立，后安在哉！于唐之玄宗亦然。何皇后始以色进，及玄宗即位，不数年恩宠日衰。后忧畏之状，愈不自安。然抚下有恩，幸免谗语共危之祸。忽一日泣诉于上曰：“三郎（明皇行三，故云。）独不记何忠（后父名）脱新紫半臂，更得一斗面，为三郎生日汤饼耶。何忍不追念于前时？”上恻然改容，由是得延其恩者三年。终以武惠妃故，无罪被黜，六宫共怜之。</div>
<div>&nbsp;</div>
<div>○白头吟</div>
<div>&nbsp;</div>
<div>司马相如尝悦茂陵女子，欲聘为妾。文君作《白头吟》四解以自绝。</div>
<div>&nbsp;</div>
<div>其一曰：</div>
<div>&nbsp;</div>
<div>“皑如山上雪，皎如云间月。闻君有两意，故来两决绝。”</div>
<div>&nbsp;</div>
<div>其二曰：</div>
<div>&nbsp;</div>
<div>“今日斗酒会，明旦沟水头。躞蹀御沟上，沟水东西流。”</div>
<div>&nbsp;</div>
<div>其三曰：</div>
<div>&nbsp;</div>
<div>“凄凄重凄凄，嫁娶不须啼。愿得一心人，白首不相离。”</div>
<div>&nbsp;</div>
<div>其四曰：</div>
<div>&nbsp;</div>
<div>“竹竿何嫋嫋，鱼尾何簁簁。男儿重意气，何用钱刀为。”</div>
<div>&nbsp;</div>
<div>又与相如书曰：“春华竞芳，五色凌素。琴尚在御，而新声代故。锦水有鸳，汉宫有水，彼物而亲，嗟世之人兮，瞀于氵㸒而不悟。”再与书曰：“朱弦断，明镜缺。朝露晞，芳时歇。白头吟，伤离别。努力加餐毋念妾。锦水汤汤，与君长诀。”相如乃止。</div>
<div>&nbsp;</div>
<div>唐张跂欲娶妾，其妻谓曰：“子试诵《白头吟》，妾当听子。”跂惭而止。夫情至之语，后世诵之，犹能坚人欢好，况当时乎？相如能为人赋《长门》，而复使人吟《白头》，又何也！</div>
<div>&nbsp;</div>
<div>赵松雪欲置妾，以小词调管夫人云：“我为学士，尔做夫人。岂不闻陶学士有桃叶、桃根，苏学士有朝云、暮云。我便多娶几个吴姬越女何过分？你年纪已过四旬，只管占住玉堂春。”管答云：“你侬我侬，忒煞情多。情多处热如火。把一块泥，捻一个你，塑一个我。将咱两个，一齐打破，用水调和。再捻一个你，再塑一个我。我泥中有你，你泥中有我。与你生同一个衾，死同一个椁。”松雪得词，大笑而止。</div>
<div>&nbsp;</div>
<div>○图形诗</div>
<div>&nbsp;</div>
<div>濠梁人南楚材者，旅游陈颖。岁久，颖守慕其仪范，欲以子妻之。楚材家有妻，而重违知己之眷，遂遣家仆妇取琴书，似无返旧之心。或谓求道青城，访僧衡岳，不复留心于名宦也。其妻薛媛，善书画，好属文，亦微知其意。乃对镜图其形，并诗四韵寄之。楚材得妻真及诗，甚惭，遽辞颖牧之命，归而偕老。诗曰：</div>
<div>&nbsp;</div>
<div>“欲下丹青笔，先拈宝镜端。已经颜索莫，渐觉鬓凋残。</div>
<div>&nbsp;</div>
<div>泪眼描将易，愁肠写出难。恐君浑忘却，时展画图看。”</div>
<div>&nbsp;</div>
<div>时人为之语曰：</div>
<div>&nbsp;</div>
<div>“当时妇弃夫，今日夫弃妇。若不逞丹青，空房应独宿。”</div>
<div>&nbsp;</div>
<div>○慎三史</div>
<div>&nbsp;</div>
<div>唐毗陵女子慎三史，嫁严瓘夫为妻。十年无嗣，欲出之。慎留诗为别云：</div>
<div>&nbsp;</div>
<div>“当时心事已相关，雨散云飞一饷间。便挂征帆从此去，不堪重上望夫山。”</div>
<div>&nbsp;</div>
<div>瓘夫有感，复好如初。</div>
<div>&nbsp;</div>
<div>○织锦回文</div>
<div>&nbsp;</div>
<div>前秦苻坚时，秦州刺史扶风窦滔妻苏氏，陈留令武功道质第三女也。名蕙，字若兰。识知精明，仪容秀丽，谦默自守，不求显扬。行年十六，归于窦氏，滔甚敬之。然苏性近于急，颇伤妒嫉。滔，字连波，右将军真之孙，朗之第二子也。风神秀伟，苻坚委以心膂之任，备历显职，皆有政闻。迁秦州刺史，以忤旨谪戍敦煌。会坚寇晋襄阳，虑有危逼，藉滔才异，乃拜安南将军，留镇襄阳焉。</div>
<div>&nbsp;</div>
<div>初，滔有宠姬赵阳台，歌舞之妙，无出其右。滔置之别所。苏氏知之，求而获焉，苦加捶辱，滔深以为憾。阳台又专伺苏氏之短，谗毁交至，滔深忿焉。苏氏时年二十一。及滔将镇襄阳，邀其同往，苏氏忿之不与偕行。滔遂携阳台之任，断其音问。苏氏悔恨自伤，因织锦回文，五采相宣，莹心耀目。其锦纵横八寸，题诗三十余首，计八百余言。纵横反复，皆成文章。其文点画无缺。才情之妙，超古迈今，名曰《璇机图》。然读者不能尽通。苏氏笑而谓人曰：“徘徊宛转，自成文章。非我佳人，莫之能解。”遂发苍头赍至襄阳。滔省览锦字，感其妙绝，因送阳台之关中，而具车徒如礼，邀迎苏氏归于汉南，恩好逾重。</div>
<div>&nbsp;</div>
<div>苏氏著文词五千余言。属隋季丧乱，文字散落，追求不获，而锦字回文，盛见传写。事出《武后御制》。</div>
<div>&nbsp;</div>
<div>○龟形诗</div>
<div>&nbsp;</div>
<div>会昌中，有边将张揆，防边近十年。其妻侯氏，绣回文，作龟形诗，诣阙进之。诗云：</div>
<div>&nbsp;</div>
<div>“睽离已是十年强，对镜那堪更理妆。</div>
<div>&nbsp;</div>
<div>闻雁几回修尺素，见霜先为制衣裳。</div>
<div>&nbsp;</div>
<div>开箱叠练先垂泪，拂杵调砧更断肠。</div>
<div>&nbsp;</div>
<div>绣作龟形献天子，愿教征客早还乡。”</div>
<div>&nbsp;</div>
<div>天子感之，放揆还乡，赐绢三百匹，以彰才美。</div>
<div>&nbsp;</div>
<div>○寄内诗</div>
<div>&nbsp;</div>
<div>朱滔括兵，不择士族，悉令赴军，自阅于球场。有士子容止可观，进趋淹雅。滔召问之曰：“所业者何？”曰：“学为诗。”问：“有妻否？”曰：“有。”即令作寄内诗，援笔立成，词曰：“握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛着，回日画眉看。”又令代妻作诗。答曰：“蓬鬓荆钗世所稀，布裙犹是嫁时衣。胡麻好种无人种，合是归时底不归？”滔遗以束帛放归。</div>
<div>&nbsp;</div>
<div>○王孟端诗</div>
<div>&nbsp;</div>
<div>永乐中，有客京师而别娶妇者。王孟端（名绂，无锡人）寄诗云：“新花枝胜旧花枝，从此无心念别离。可信秦淮今夜月，有人相对数归期。”其人得诗，感泣而归。</div>
<div>&nbsp;</div>
<div>○寒梅</div>
<div>&nbsp;</div>
<div>女郎朱氏，嘉兴人。能诗，多佳句，自号静庵。父教官，夫亦士人。其父友某使君，所欢青衣曰寒梅。使君因妻亡，欲图再娶，遂萌开阁之意。寒梅过静庵泣诉，静庵曰：“吾能止之。”因题一绝于扇，令持视使君，云：</div>
<div>“一夜西风满地霜，粗粗麻布胜无裳。春来若睹桃花面，莫负寒梅旧日香。”使君感其意，终身不言再娶。</div>
<div>&nbsp;</div>
<div>○楚娘</div>
<div>&nbsp;</div>
<div>三山林茂叔，官建昌。闻名妓楚娘，以资学自负，遂与之厚，携回家。其妻李氏，稍不能容。楚娘题诗于壁以寓意，诗云：</div>
<div>&nbsp;</div>
<div>“去年梅雪天，千里人归远。今岁梅雪天，千里人追怨。铁石作心肠，铁石刚独软。江海比君恩，江海深犹浅。”</div>
<div>&nbsp;</div>
<div>李氏见曰：“人非木石，胡不能容。”遂长枕大被，三人共寝。</div>
<div>&nbsp;</div>
<div>○郑德璘</div>
<div>&nbsp;</div>
<div>贞元中，湘潭尉郑德璘，家居长沙。有亲表居江夏，每岁一往省焉。中间涉洞庭，历湘潭，常遇老叟棹舟而鬻菱芡，虽白发而有少容。德璘与语，多及玄解。诘曰：“舟无糗粮，何以为食？”叟曰：“菱芡耳。”德璘好酒，每挈松醪春过江夏，遇叟无不饮之。叟饮，亦不甚愧荷。</div>
<div>&nbsp;</div>
<div>德璘抵江夏，将返长沙，驻舟于<a href="http://www.mingqingxiaoshuo.com/zajuxiqu/liuxuandezuizouhuanghelou/" target="_blank" class="infotextkey">黄鹤楼</a>下。旁有鹾贾韦生者，乘巨舟亦抵于湘潭。其夜与璘舟告别饮酒。韦生有女，居于舟之舵橹，邻舟女亦来访别，二女同处笑语。夜将半，闻江中有秀才吟诗曰：</div>
<div>&nbsp;</div>
<div>“物触轻舟心自知，风恬浪静月光微。夜深江上解愁思，拾得红蕖香惹衣。”</div>
<div>&nbsp;</div>
<div>邻舟女善笔札，因睹韦氏妆奁中有红笺一幅，取而题所闻之句，亦吟哦良久，然莫晓谁人所制也。</div>
<div>&nbsp;</div>
<div>及旦，东西而去。德璘舟与韦氏舟同离鄂渚。信宿及暮，又同宿至洞庭之畔，与韦氏舟楫颇相近。韦女美而艳，琼英腻云，莲蕊莹波，露濯舜姿，月鲜珠彩，于水窗中垂钓，德璘因窥见之，甚悦。遂以红绡一尺，上题诗曰：</div>
<div>&nbsp;</div>
<div>“纤手垂钓对水窗，红叶秋色艳长江。既能解珮投交甫，更有明珠乞一双。”</div>
<div>&nbsp;</div>
<div>强以红绡惹其钓，女因收得，吟玩久之。然虽讽读，却不能晓其义。女不工刀札，又耻无所报，遂以钓丝而投夜来邻舟女所题红笺者。德璘谓女所制，甚喜，然莫晓诗义，亦无计遂其款曲。由是女以所得红绡系臂，甚爱惜之。明月清风，韦舟遽张帆而去。风势将紧，波涛恐人。德璘小舟不敢同越，然意殊恨恨。</div>
<div>&nbsp;</div>
<div>将暮，有渔人语德曰：“向者贾客巨舟，已全家没于洞庭矣。”德璘大骇，神思恍惚，悲惋久之，不能排抑。将夜，为《吊江姝》诗二首曰：</div>
<div>&nbsp;</div>
<div>“湖面征风且莫吹，浪花初绽月光微。沉潜暗想横波泪，得共鲛人相对垂。”</div>
<div>&nbsp;</div>
<div>又曰：</div>
<div>&nbsp;</div>
<div>“洞庭风软荻花秋，新没青娥细浪愁。泪滴白苹君不见，月明江上有轻鸥。”</div>
<div>&nbsp;</div>
<div>诗成，酹而投之。精贯神衹，遂感水神，持诣水府。府君览之，召溺者数辈曰：“谁是郑生所爱？”而韦氏亦不能晓其来由。有主者搜臂见红绡，府君语韦曰：“德璘异日是吾邑之明宰。况曩日有义相及，不可不曲活尔命。”因召主者携韦氏送郑生。韦氏视府君，乃一老叟也。逐主者疾趋而无所碍。道将尽，睹一大池，碧水汪然，遂为主者推堕其中。或沉或浮，亦甚困苦。时已三更，德璘未寝，但吟红笺之诗，悲而益苦。忽有物触舟。然舟人已寝，德璘遂秉烛照之。见衣服彩绣，似是人形。惊而拯之，乃韦氏也，系臂红绡尚在。德璘喜骤。良久，女苏息，及晓，方能言。乃说府君感君而活我命。德璘曰：“府君何人也？”终不省悟。遂纳为室，感其异也，将归长沙。</div>
<div>&nbsp;</div>
<div>后三年，德璘当调选，欲谋醴陵令。韦氏曰：“不过作巴陵耳。”德璘曰：“子何以知？”韦氏曰：“向者水府君言，是吾邑之明宰。洞庭乃属巴陵，此可验矣。”德璘志之。选果得巴陵令。及至巴陵县，使人迎韦氏。舟楫至洞庭侧，值逆风不进。德璘使佣篙工者五人而迎之，内一老叟挽舟，若不为意。韦氏怒而唾之，叟回顾曰：“我昔水府活汝性命，不以为德，今反生怒？”韦氏乃悟，恐悸，召叟登舟，拜而进酒果，叩头曰：“吾之父母，当在水府，可省觐否？”曰：“可。”须臾，舟楫似没于波，然无所苦。俄到往时之水府，大小倚舟号恸。访其父母，父母居止俨然，第舍与人世无异。韦氏询其所需，父母曰：“所溺之物，皆能至此，但无火化，所食为菱芡耳。”持白金器数事而遗女曰：“吾此无用处，可以赠汝，不得久停。”促其相别。韦氏遂哀恸，别其父母。叟以笔大书韦氏巾曰：</div>
<div>&nbsp;</div>
<div>“昔日江头菱芡人，蒙君数饮松醪春。活君家室以为报，珍重长沙郑德璘。”</div>
<div>&nbsp;</div>
<div>书讫，叟遂为仆侍数百辈，自舟迎归府舍。俄顷，舟却出于湖畔，一舟之人，咸有所睹。德璘详诗意，方悟水府老叟，乃昔日鬻菱芡者。</div>
<div>&nbsp;</div>
<div>岁余，有秀才崔希周投诗卷于德璘，内有江上夜拾得芙蓉诗，即韦氏所投德璘红笺诗也。德璘疑诗，乃诘希周。对曰：“数年前泊轻舟于鄂渚，江上月明，时当未寝，有微物触舟，芳香袭鼻，取而视之，乃一束芙蓉也。因而制诗。既成，讽咏良久。敢以实对。”德璘叹曰：“命也！”然后更不敢越洞庭。</div>
<div>&nbsp;</div>
<div>德璘官至刺史。出《本传》。</div>
<div>&nbsp;</div>
<div>○唐晅</div>
<div>&nbsp;</div>
<div>唐晅，晋昌人也。妻张氏，滑州隐士张恭之幼女，即晅姑所出，甚有令德。开元十八年，晅以故入洛，累月不得归。夜宿主人，梦其妻隔花泣，俄而窥井笑。及觉，心恶之，以问日者。曰：“隔花泣者，颜随风谢。窥井笑者，喜于泉路也。”居数日，果有凶信，晅悲恸倍常。</div>
<div>&nbsp;</div>
<div>后数岁，方得归渭南，追其陈迹，感而赋诗曰：</div>
<div>&nbsp;</div>
<div>“幽室悲长簟，妆楼泣镜台。独悲桃李节，不共一时开。魂兮若有感，仿佛梦中来。”</div>
<div>&nbsp;</div>
<div>是夕风露清虚，晅耿耿不寐，更悲吟前悼亡诗。忽闻暗中若泣声，初远渐近。晅惊恻觉有异，乃祝之曰：“倘是十娘子之灵，何惜一见相叙也，勿以幽冥隔碍宿昔之爱。”须臾闻言曰：“儿即张氏也。闻君悲吟，虽处阴冥，实所恻怆。是以此夕与君相闻。” 晅惊泣曰：“在心之事，卒难申叙。然得一见颜色，死不恨矣。”答曰：“隐显道别，相见殊难。亦虑君有疑心，妾非不欲尽也。” 晅词益恳，誓无疑贰。俄而闻唤罗敷取镜，又闻暗中飒飒然人行声。罗敷先出前拜，言：“娘子欲叙夙昔，正期与七郎相见。” 晅问罗敷曰：“我开元八年，典汝与仙州康家，闻汝已死矣，今何得在此？”答曰：“被娘子赎来，会看阿美。”阿美，即晅之亡女也。晅又恻然。须臾，命灯烛立于阼阶之北。晅趋前泣而拜，妻答拜。晅乃执手叙平生，妻流涕谓晅曰：“阴阳道隔，与君久别。虽冥寞无据，至于相思，尝不去心。今六合之日，冥官感君诚恳，放儿暂来。千年一遇，悲喜兼集。况美娘幼小，嘱付无人。今夕何夕，再遂申款。” 晅乃命家人列拜起居，徙灯入室。施布帷帐，不肯先坐。乃曰：“阴阳尊卑，以生人为贵，君可先坐。”晅即如言。笑谓晅曰：“君情既不易平生，然闻君已再婚，君新人在淮南。吾亦知甚平善。” 晅因问：“欲何膳？”答曰：“冥中珍羞亦备，唯无浆水粥耳。” 晅即命备之。既至，索别器摊之而食，向口如尽。及撤之，粥宛然在。晅悉饭其从者。有老姥不肯同坐。妻曰：“伊是旧人，不同群小。”谓晅曰：“此是紫菊姥，岂不识耶？” 晅乃记念，别席饭之。其余侍者，晅多不识。闻呼名字，乃晅从京回日，多剪纸人奴婢所题之名。问妻，妻曰：“皆君所与者。”乃知钱财奴婢，无不得也。妻曰：“往日尝弄一金镂合子，藏于堂屋西北斗拱中，无人知处。”取果得。又曰：“岂不欲见美娘乎？今已长成。” 晅曰：“美娘亡时襁褓，地下岂受岁乎？”答曰：“无异也。”须臾，美娘至，可五六岁。晅抚之而泣。妻曰：“莫惊儿。”罗敷却抱，忽不见。晅令下床帷，申缱绻，宛如平生，但觉手足呼吸冷耳。又问：“冥中居何处？”答曰：“在舅姑左右。” 晅曰：“娘子神灵如此，何不还返？”答曰：“人死之后，魂魄异处。皆有所录，杳不关形骸也。君何不验梦中，安能记其身也。儿亡之后都不记，死时，亦不知殡葬之处。钱财奴婢，君与之则得。至如形骸，实总不管。”既而绸缪夜深，晅曰：“妇人没地下，亦有再适乎？”答曰：“死生同流，贞邪各异。且儿亡，堂上欲夺儿志，嫁与北庭都护郑乾观侄明远。儿誓志确然，上下矜悯，得免。”晅闻，怃然感怀，而赠诗曰：</div>
<div>&nbsp;</div>
<div>“峄阳桐半死，延津剑一沉。如何宿昔内，空负百年心。”</div>
<div>&nbsp;</div>
<div>妻曰：“方见君情，辄欲留答，可乎？”晅曰：“曩日不属文，何以为词？”妻曰：“文词素慕，虑君嫌猜，故不为耳。”遂裂带题诗曰：</div>
<div>&nbsp;</div>
<div>“不分殊幽显，那堪异古今。阴阳途自隔，聚散两难心。”</div>
<div>&nbsp;</div>
<div>晅含涕言叙，悲喜之间，不觉天明。须臾，闻叩门声，言：“翁婆传说，令催新妇，恐天明冥司督责。”妻泣而起，与晅决别。晅修启状以附之，执手曰：“何时再见？”答曰：“四十年耳。”留一罗帛子与晅为念。晅答一金钿合子。即曰：“前途日限，不可久留。自非四十年外，无相见期。若墓间祭祀，都无益。必有相飨，但月尽日黄昏，于野田中，或于河畔，呼名字，儿尽得也。匆匆不果久语，愿自爱。”言讫，登车而去。举家皆见。</div>
<div>&nbsp;</div>
<div>事见唐晅《手记》。</div>
<div>&nbsp;</div>
<div>据云：“地下亦受岁。”则西施、洛妃辈，至唐时皆当数百岁老人，犹侈谈幽遇，不足呕耶！又云：“形骸总不管，亦不知葬处。”堪舆家犹谓枯骨能福子孙，何也？</div>
<div>&nbsp;</div>
<div>○齐饶州女</div>
<div>&nbsp;</div>
<div>饶州刺史齐推女，适湖州参军韦会。长庆三年，韦将赴调，以妻方娠，送归鄱阳，遂登上国。</div>
<div>&nbsp;</div>
<div>十一月，妻方诞之夕，忽见一人长丈余，金甲仗钺，怒曰：“我梁朝陈将军也，久居此室。汝是何人，敢此秽触。”举钺将杀之，齐氏叫乞曰：“俗眼有限，不知将军在此。比来承教，乞容移去。”将军曰：“不移当死。”左右悉闻齐氏哀诉之声，惊起来视，齐氏汗流浃背，精神恍然。绕而问之，徐言所见。及明，侍婢白使君，请移他室。使君素正直，执无鬼之论，不听。</div>
<div>&nbsp;</div>
<div>至其夜三更，将军又到。大怒曰：“前者不知，理当相恕。知而不去，岂可复容！”遂将用钺。齐氏乞哀曰：“使君性强，不从所请。我一女子，敢拒神明？容至天明，不待命而移去。此更不移，甘于万死。”将军者拗怒而去。未曙，令侍婢洒扫他室，移榻其中。方将辇运，使君公退。问其故，侍者以告。使君大怒，杖之数十。曰：“产蓐虚羸，正气不足，妖由之兴，岂足遽信。”女泣以请，终亦不许。入夜，自寝其前，以身为援。堂中添人加烛以安之。</div>
<div>&nbsp;</div>
<div>夜分，闻齐氏惊痛声。开门入视，则头破死矣。使君哀恨之极，百倍常情。以为引刀自残不足以谢其女。乃殡于异室，遣健步报韦会。</div>
<div>&nbsp;</div>
<div>韦以文籍小差，为天官所黜。异道来复，凶讣不逢。去饶州百余里，忽见一室，有女人映门，仪容行步，酷似齐氏。乃援其仆而指之曰：“汝见彼人乎？何以似吾妻也？”仆曰：“夫人刺史爱女，何以行此？乃人有相类耳。”韦审观之，愈是。跃马而近焉，女人乃入门，斜掩其扇。又意其他人也。乃过而回视，齐氏自门出，呼曰：“韦君，忽不相顾耶？”韦遽下马视之，真其妻也。惊问其故，具云陈将军之事。因泣曰：“妾诚愚陋，幸奉巾栉，言词情理，未尝获罪于君子。方欲竭节闺门，终于白首，而枉为狂鬼所杀。自简命籍，当有二十八年。今有一事，可以自救，君能相哀乎？”韦曰：“夫妇之情，义均一体。鹣鹣翼坠，比目半无，单然此身，更将何往。苟有歧路，汤火能入。但生死异路，幽晦难知。如可竭诚，愿闻其计。”齐氏曰：“此村东数里，有草堂中田先生者，领村童教授。此人奇怪，不可遽言。君能去马步行，及门移谒若拜上官，然后垂泣诉冤，彼必大怒，乃至诟骂。屈辱捶击，拖拽秽唾，必尽数受之。事穷然后见哀，则妾必还矣。先生之貌，固不称焉，晦冥之事，幸无忽也。”于是同行，韦牵马授之。齐氏哭曰：“妾此身固非旧日，君虽乘马，亦难相及。事甚迫切，君无推辞。”韦鞭马随之，往往不及。</div>
<div>&nbsp;</div>
<div>行数里，遥见道北草堂。齐氏指曰：“先生居也。救心诚坚，万苦莫退。渠有凌辱，妾必得还。无忽忿容，遂令永隔。勉之，从此辞矣！”挥泪而去，数步不见。韦收泪诣草堂。未到数百步，去马、公服，使仆人执谒前引。到堂前，学徒曰：“先生转食未归。”韦端笏以候。良久，一人戴破帽，曳木屐而来，形状丑秽之极。问其门人，曰：“先生也。”命仆呈谒，韦趋走迎拜。先生答拜，曰：“某村翁，求食于牧竖。官人何忽如此，甚令人惊。”韦拱诉曰：“某妻齐氏，享年未半，枉为梁朝陈将军所杀，伏乞放归，终其残禄。”因叩地哭拜。先生曰：“某乃村野鄙愚，门人相竞，尚不能断，况冥晦间事乎？官人莫风狂否？火急须去，勿恣妖言。”不顾而入。韦随入，拜于床前曰：“实诉深冤，幸垂哀宥。”先生顾其徒曰：“此人风疾，来此相喧，可拽出。若复入，汝共唾之。”村童数十，竞来唾面，其秽可知。韦亦不敢拭，唾歇复拜，言诚恳切。先生曰：“吾闻风狂之人，打亦不痛。诸生为我击之，无折肢败面耳。”村童复来群击，痛不可堪。韦执笏拱立，任其挥击。击罢，又前哀乞。又敕其徒推倒，把脚拽出。放而复入者三。先生谓其徒曰：“此人乃实知吾有术，故此相访。汝等归，吾当救之耳。”众童既散，谓韦曰：“官人真有心丈夫也！为妻之冤，甘心屈辱，感君诚恳。然兹事吾亦久知，但不早申诉，屋宅已败，理之不及。吾向拒公，盖未有计耳。试为足下作一处置。”因命入房。房中铺席，席上有案，置香一炉，炉前又铺席。坐定，令韦跪于案前。俄见黄衫人，引向北行数十里。入城郭，廛里闹喧，一如会府。又北有小城，城中楼殿，峨若皇居。卫士执兵，立者坐者，各数百人。及门开，吏通曰：“前湖州参军韦某。”乘通而入。直北正殿九间，堂中一间，卷帘设床案。有紫衣人南面坐者。韦入，向坐而拜。起视之，乃田先生也。韦复诉冤。左右曰：“近西通状。”韦趋近西廊，有授笔砚者，乃为诉词。韦问：“当衙者何官？”曰：“王也。”吏收状上殿，王判曰：“追陈将军。”仍简状过。状出，瞬息间，通曰：“提陈将军。”仍简状过，有如齐氏言。王责曰：“何故枉杀平人？”将军曰：“自居此室，已数百载。而齐氏擅秽，再宥不移，忿而杀之。罪当万死。”王判曰：“冥晦异路，理不相干。久幽之鬼，横占人室，不知自省，仍杀无辜。可决一百，配流东海之南。”案吏过状曰：“齐氏禄命，实有二十八年。”王命呼阿齐：“阳禄未尽，理合却回。今将放归，意欲愿否？”齐氏曰：“诚愿却回。”王判曰：“付案勒回。”案吏咨曰：“齐氏宅舍破坏，回无所归。”王曰：“差人修补。”吏曰：“事事皆隳，修补不及。”王曰：“齐氏寿算颇长，若不再生，义无厌伏。公等所见如何？”有一<a href="http://www.mingqingxiaoshuo.com/renwu/laoli/" target="_blank" class="infotextkey">老吏</a>前启曰：“东晋邺下有一人横死，正与此事相当。前使葛真君断以具魂作本身，却归生路，饮食言语，嗜欲追游，一切无异。但至寿终不见形质耳。”王曰：“何谓具魂？”吏曰：“生人三魂七魄，死则散草木，故无所依。今收合为一体，以续弦胶涂之。大王当衙发遣放回，则与本身同矣。”王曰：“善。”召韦曰：“生魂只有此异，作此处置可乎？”韦曰：“幸甚。”俄见一吏，别领七八女人来，与齐氏一类，即推而合之。又一人持药一器，状似稀饧，即于齐氏身涂之，毕，令韦与齐氏同归。各拜而出，黄衫人复引南行。既出其城，若行崖谷，跌而坠，开目，即复跪在案前，先生者亦据案而坐。先生曰：“此事甚秘，非君诚恳，不可致也。然贤夫人未葬，尚瘗旧房，宜飞书葬之，到即无苦也。慎勿言于郡下，微露于人，将不利于使君耳。贤阃只在门前，便可同去。”韦拜谢而出，其妻已在马前矣。此时却为生人，不复轻健。韦掷其衣驮，令妻乘马，自跨卫从之。且飞书于郡，请葬其柩。使君始闻韦之将到也，设馆施繐帐以待之。及得书，惊骇殊不信，然强葬之，而命其子以肩舆迓焉。见之益闷，多方以问，不言其实。其夜醉韦以酒，迫问之，不觉具述。使君闻而恶焉。俄得疾，数月而卒。韦潜使人觇田先生，亦不知所在矣。齐氏饮食生育，无异于常。但肩舆之夫，不觉其有人也。</div>
<div>&nbsp;</div>
<div>情之至极，能动鬼神。使韦生无情者，齐女虽冤，不复求见，田先生亦必不肯为之出手。天下冤苦之事，为无情人所误者多矣。悲夫！</div>
<div>&nbsp;</div>
<div>按《中朝故事》云：“唐郑畋之父亚，未达时，旅游诸处，留妻与婢在一观中。将产，忽闻空中语曰：“汝出观外，毋污吾清境。不然杀汝。”妻竟不迁。及五鼓，娩娠而殒。道众乃殡于墙外。亚夜梦妻曰：“余命未尽，为神杀也。北去十里，有寺僧可五十，能活之。当再三哀祈。”亚趋寺，果见此僧。亚告之，初不顾。亚恳再三，僧乃许，曰：“从吾入定寻访。”夜半，起谓亚曰：“事谐矣。天晓先归，吾当送来。”归。三鼓，闻户外人语，即引妻来。曰：“身已坏，此即魂耳。善相保。”嘱之而去。其妻婉如生平，但恶明处。数年，妻乃别去，曰：“数尽矣！”故世传畋为鬼生，事与此相类。</div>
<div>&nbsp;</div>
<div>○李章武</div>
<div>&nbsp;</div>
<div>李章武，字飞卿，其先中山人。生而敏博工文，容貌闲美。少与清河崔信友善。信亦雅士，多聚古物。以章武精敏，每谘访辩论，皆洞达玄微，研究原本，时人比之张华。</div>
<div>&nbsp;</div>
<div>贞元三年，崔信任华州别驾，章武自长安诣之。数日，出行于市北街，见一妇人甚美。因绐信云：“须州外与亲故知闻。”遂赁舍于美人之家。主人姓王，此则其子妇也，乃悦而私焉。</div>
<div>&nbsp;</div>
<div>居月余，日所计用，直三万余，子妇所供费倍之。既而两心克谐，情好弥切。无何，章武以事告归长安，殷勤叙别。章武留交颈鸳鸯绮一端，仍赠诗曰：</div>
<div>&nbsp;</div>
<div>“鸳鸯绮，知结几千丝。别后寻交颈，应伤未别时。”子妇答白玉指环一双，赠诗曰：</div>
<div>&nbsp;</div>
<div>“玉指环，见环重相忆。愿君永持玩，循环无终极。”章有仆杨果者，子妇赍钱一千，以奖其敬事之勤。</div>
<div>&nbsp;</div>
<div>既别，积八九年，章武家长安，亦无从与之相闻。至贞元十一年，因友人张元宗寓居下邽县，章武又自京师与元会。忽思曩好，乃回车涉渭而访之。日暝达华州，将舍于王氏之室。至其门，则阒无行迹，但外有宾榻而已。正猜疑间，见东邻之妇，就而访之。乃云：“王氏之长老，皆舍业而出游，其子妇殁已再周矣。”又详与之谈，即云：“某姓杨，第六，为东邻妻。复访郎何姓？”章武具语之。又云：“曩曾有仆姓杨名果乎？”曰：“有之。”因泣告曰：“某为里中妇五年，与王氏相善，尝曰：‘我夫室犹如传舍，阅人多矣。其于往来见调者，皆殚才（财）穷产，甘辞厚誓，未尝动心。顷岁有李十八郎曾舍于我家。我初见之，不觉自失，后遂私侍枕席，实蒙欢爱。今与之别累年矣，思慕之心，或竟日不食，终夜不寝。我家人故不可托。脱有至者，愿以物色名氏求之，但有仆夫杨果即是。’不二三年，子妇寝疾，临死复见托曰：‘我本寒微，曾辱君子厚顾，心常感念，久以成疾，自料不治。曩所奉托，万一至此，愿申九泉衔恨、千古睽离之欢，仍乞留止此舍，冀神会于仿佛之中。’”章武力求邻妇为开门，命从者市薪（艹刍）食物。方将具裀席，忽有一妇人扫帚出房扫地，邻妇亦不之识。章武访所从来，云是舍中人。又逼而诘之，即徐曰：“王家亡妇感郎恩情，将见会，恐生怪怖，故使相闻。”章武云：“某所来者，诚为此也。显晦虽殊，誓无疑贰。”执帚人欣然而去。乃具饮馔，呼祭自食，饮毕安寝。</div>
<div>&nbsp;</div>
<div>至三更许，灯在床之东南，忽尔稍暗，如此再三。章武心知有变，因命移烛背墙置室东南隅。旋闻西北角悉窣有声，如有人形，冉冉而至。五六步即可辨其状貌衣服，乃主人子妇也。与昔见不异，但举止浮急，音调轻清耳。章武下床迎拥携手，款若平生之欢。自云：“在冥录以来，都忘亲戚，但思君子之心，如平昔耳。”章武倍与狎昵，亦无他异。但数请令人视明星，若出，当须还，不可久住。每交欢之暇，即恳托邻妇杨氏云：“非此人，谁达幽恨。”至五更，子妇泣下床，与章武连臂出门，仰望天汉，遂呜咽悲怨，却入室，自于裙带上解锦囊，囊中取一物以赠之，其色绀碧，质又坚密，似玉而冷，状如小叶。章武不之识也。子妇曰：“此所谓靺鞨宝，出昆仑玄圃中，彼亦不易得。妾近与西岳玉京夫人戏，见此物在众宝铛上，爱而访之。夫人虽（遂）假以相授，云：‘洞天群仙，每得此一宝，皆为光荣。’以郎奉玄道，有精识，故以投献，常愿宝之，此非人间所有。”遂赠诗曰：</div>
<div>&nbsp;</div>
<div>“河汉以（已）倾斜，神魂欲超越。愿郎更回抱，终天从此诀。”章武取白玉宝簪酬之，并答诗曰：</div>
<div>&nbsp;</div>
<div>“分从幽显隔，岂谓有佳期。宁辞重重别，所叹去何之。”因相持泣。良久，子妇又赠诗曰：</div>
<div>&nbsp;</div>
<div>“昔辞怀后会，今别更终天。新悲与旧恨，千古闭穷泉。”章武答曰：</div>
<div>&nbsp;</div>
<div>“后期杳无约，前恨已相寻。别路无行信，何因得寄心。”款曲叙别讫，遂却赴西北隅。行数步，犹回顾拭泪，云：“李郎珍重，无念此泉下人。”复哽咽伫立，视天欲明，急趋至角，即不复见。但空室窅然，寒灯明灭而已。</div>
<div>&nbsp;</div>
<div>章武乃促装。却自下邽归长安武定堡，下邽郡官与张元宗携酒宴饮。既酣，章武怀念，因即事赋诗曰：</div>
<div>&nbsp;</div>
<div>“水不西归月暂圆，今人恨望古城边。萧条明早分歧路，知更相逢何岁年。”吟毕，与郡官别。独行数里，又自讽诵。忽闻空中有叹赏，音调凄恻。更审听之，乃王氏子妇也。自云：“冥中各有地分，今于此别，无日交会。知郎思眷，故冒阴司之责，远来奉送，千万自爱。”章武愈感之。</div>
<div>&nbsp;</div>
<div>及至长安，与道友陇西李昉话，亦感其诚而赋诗曰：</div>
<div>&nbsp;</div>
<div>“石沉辽海渊，剑别楚天长。会合知无日，离心满夕阳。”章武既事东平丞相府，因间召玉工视所得靺鞨宝，工亦不知，不敢雕刻。后奉使大梁，又召玉工，粗能辨。乃因其形，雕作槲叶象。奉使上京，每以此物贮怀中。至市东街，偶见一胡僧，忽近马叩头云：“君有宝玉在怀，乞一见。”乃引于静处开视，僧捧玩移时，云：“此天上之物，非人间有也。”章武后往来华州，访遗杨六娘，至今不绝。</div>
<div>&nbsp;</div>
<div>○王暹女</div>
<div>&nbsp;</div>
<div>元和十二年，寿州小将张弘让娶兵马使王暹女。淮西用兵方急，令狐通为刺史。弘让妻重疾累月，每思食，弘让与具，自夏及秋，心终不怠。冬十月，其妻忽思汤饼，弘让与具之。工未竟，遇军中给冬衣，弘让遂请同志王士征妻为馔，弘让乃去。</div>
<div>&nbsp;</div>
<div>士征妻馔熟，就床欲进，忽见弘让妻自额鼻中分半，一手一股在床，流血殷席。士征妻惊呼，告营中军人妻。诸人来共观之，竞问，莫知其由。共曰：“又非昏暝，二妇素无嫌怨。”遂为吏所录。</div>
<div>&nbsp;</div>
<div>弘让奔归，及丧所，忽闻空中妇悲泣云：“某被大家嗔，将看儿去。君终不见弃，当恳求耳。”先是，弘让营居后小圃中，有一李树，妇云：“君今速为某造四分食，置李树下。君则向树下哀祈，某必得再履人世也。”弘让依言陈馔，恳祈拜之。忽闻空中云：“还汝新妇。”便闻王氏云：“接我以力。”弘让如言，接之。俄觉赫然半尸薄下，弘让抱之。遽闻王氏云：“速合床上半尸。”弘让持半尸到床，尽力合之，无少参差。王氏云：“覆之以衾，无我问，三日。”弘让如其教，三日后闻呻吟。乃云：“思少（饣亶）粥。”弘让以饮灌其喉，尽一杯。又云：“且无相问。”七日则泯如旧。但如项及脊彻尻有痕，如刀伤，前额及鼻贯胸腹亦然。一年平复如故。生数子。庞子肃亲见其事。</div>
<div>&nbsp;</div>
<div>○罗爱爱</div>
<div>&nbsp;</div>
<div>罗爱爱，嘉兴名妓也。色艺冠绝一时，而性复通敏，工于诗词。风流之士，趋之若狂，呼为爱卿。尝以季夏望日，与郡中诸名士会于鸳湖之凌虚阁，玩月赋诗。517Ζ爱卿先成四绝，坐皆搁笔。其诗云：</div>
<div>&nbsp;</div>
<div>“画阁东头纳晚凉，红莲不及白莲香。一轮明月天如水，何处吹箫引凤凰。</div>
<div>&nbsp;</div>
<div>月出天边水在湖，微澜倒浸玉浮图。掀帘欲共嫦娥语，肯教霓裳一曲无？　</div>
<div>&nbsp;</div>
<div>曲曲栏杆正正屏，六铢衣薄懒来凭。夜深风露凉如许，身在瑶台第一层。</div>
<div>&nbsp;</div>
<div>手弄双头茉莉枝，曲终不觉鬓云欹。珮环响处飞仙过，愿借青鸾一只骑。”</div>
<div>&nbsp;</div>
<div>爱卿自此才名日盛。</div>
<div>&nbsp;</div>
<div>同郡赵氏子者，行六。父亡母存，家世贵富，慕而聘焉。爱卿克修妇道，赵甚重之。未久，赵子有父执官太宰，以书自大都召之，许授以江南一官。赵子踌躇未决，爱卿劝之使行。既卜期，置酒中堂，请赵子捧觞为太夫人寿，自制《齐天乐》一阕，歌以侑之。辞曰：</div>
<div>&nbsp;</div>
<div>“恩情不把功名误，离筵又歌金缕。白发慈亲，红颜幼妇，君去有谁为主？流年几许，况闷闷愁愁，风风雨雨。凤拆鸾分，未知何日更相聚。蒙君再三分付：向堂前侍奉，休辞辛苦。官诰蟠花，宫袍制锦，要待封妻拜母。君须听取，怕日落西山，易生愁阻。早促归程，彩衣相对舞。”歌罢，堂中皆泪下。</div>
<div>&nbsp;</div>
<div>赵子乘醉解缆去。至都，而太宰殂矣。无所投托，迁延旅邸，久不能归。太夫人以忆子故感病。爱卿竭力调护，半载竟不起。爱卿哀毁如礼，亲为营葬于白苎村。甫三月，而张士诚陷平江。江浙参政杨完者，率苗兵拒之于嘉兴。不戢，军士大掠居民。赵子之居，为刘万户者所据。见爱卿姿色，欲逼纳之。爱卿绐以甘言，沐浴入房，以罗巾自缢而死。万户奔救无及，乃以绣褥裹尸，瘗于后园银杏树下。</div>
<div>&nbsp;</div>
<div>未几，张氏通款，杨参政为所害，麾下星散。赵子始间关海道，由太仓登岸，径回嘉兴。则城郭人民，皆非故矣。所居已成废宅，但见鼠窜于梁，鸮鸣于树，苍苔碧草，淹没阶径。求其母妻，杳不知处。惟中堂岿然独存，乃洒扫而息焉。明日，行出东门外，至红桥，则遇旧使苍头于道，呼而问之，备述其详。遂引至白苎村葬母处，指松楸而告之曰：“此六娘子之所植也。”指茔垅而之告曰：“此六娘子之所经理也。”赵子大伤感，随往银杏树下，发视之，貌如生焉。赵子抚尸大恸。乃沐以香汤，披以华服，买棺附葬于母茔之侧。哭之曰：“娘子平日聪明才慧，流辈莫及。今虽死，岂可混同凡人，便绝音响。九泉有知，愿赐一见。虽显晦殊途，人皆忌惮，而恩情切至，实所不疑。”于是，出则祷于墓下，入则哭于圃中。</div>
<div>&nbsp;</div>
<div>将及一旬，其夕月晦，赵子独坐中堂，寝不成寐。忽闻暗中哭声，初远渐近。觉其有异，急起祝之曰：“倘是六娘子之灵，何吝一见而叙旧也？”即闻言曰：“妾即罗氏也。感君相念，虽在幽冥，实所恻怆。是以今夕与君知闻耳。”言讫，如有人行，冉冉而至。六五步许，即可辨其状貌，果爱卿也。淡妆素服，一如其旧，惟以罗巾拥颈。见赵子礼毕，泣而歌《沁园春》一阕，其所自制也。词曰：</div>
<div>&nbsp;</div>
<div>“一别三年，一日三秋，君何不归？记尊姑老病，亲供药饵；高堂埋葬，亲曳麻衣。夜卜灯花，晨占鹊喜，雨打梨花昼掩扉。谁知道，恩情永隔，书信全稀。干戈满目交挥，奈命薄时乖履祸机。向销金帐里，猿惊鹤怨；香罗巾下，玉碎花飞。要学三贞，须拼一死，免被旁人话是非。君相念，算除非画里见崔徽。”</div>
<div>&nbsp;</div>
<div>每歌一句，则悲啼数声。凄怆怨咽，殆不成腔。赵子延之入室，谢其奉母之孝，营墓之劳，杀身之烈，感愧不已。因问：“太夫人安在？”曰：“尊姑在世无罪，闻已受生人间矣。”<a href="http://www.mingqingxiaoshuo.com/shitairenqing/zhaoziyue/" target="_blank" class="infotextkey">赵子曰</a>：“然则，子何以尚滞鬼录？”曰：“妾之死也，冥司以妾贞烈，即令往无锡宋氏托生为男子。妾与君情缘之重，必欲俟君一见，以叙怀抱，故延岁月。今既相见，明日即往托生也。君如不弃旧情，可往彼家见访，当以一笑为验。”遂与赵子入室欢会，款若平生。鸡鸣叙别，下阶数步，复回头拭泪云：“赵郎珍重，从此永别矣！”因哽咽伫立。天色渐明，瞥然而逝，不复有睹。但空室悄然，寒灯半灭而已。</div>
<div>&nbsp;</div>
<div>生起促装，径往无锡。则宋氏果生男子，怀妊二十月矣。然自降生后，哭不绝声。赵子请见之，一笑而哭止。因述其事，遂名之曰罗生。赵子自此往来不绝，若亲戚云。</div>
<div>&nbsp;</div>
<div>○胡馥之妇</div>
<div>&nbsp;</div>
<div>上郡胡馥之，娶妇李氏。十余年无子而妇卒。哭之恸。妇忽起坐，曰：“感君恸悼，我不即朽，可于灯后见就。依平生时，当为君生一男。”语毕还卧。</div>
<div>&nbsp;</div>
<div>馥之如言，不取灯烛，暗而就之。复曰：“亡人亦无生理，可作侧屋见置。伺满十月，然后殡尔。”后觉妇身微暖，如未亡。既十月后生一男，男名灵产。</div>
<div>&nbsp;</div>
<div>《异苑》载：晋颖州荀泽，以太元中亡。恒形见还，与妇鲁国孔氏嬿婉绸缪。遂有妊焉，十月而产，产悉是水。又蕲水李婆墩何生，娶黄冈熊斌女。生聪俊嗜学。暴死，然常与妇共枕席。曰：“汝无畏，吾与汝缘分未绝。”欢如常时，但身冷如水，久之始罢。此事常有之，乃是精魄强盛，不易消散耳。《汉书》谓武帝崩，毕葬，常所幸御者，悉出茂陵园。自婕妤以下，上幸之如平生，旁人弗见也。大将军光闻之，乃更出宫人，增为五百人，因是遂绝。而曹孟德亦有铜台繐帷之命以待。或然，实不尽然也。贾生宣室之谈，未知曾及此否。</div>
<div>&nbsp;</div>
<div>○王文献妻</div>
<div>&nbsp;</div>
<div>陕西王文献贡士，其妻美而夭，哭之数月不止。一夕奠，妻至曰：“感君悼念，来了宿缘。”文献逡巡引避。妻曰：“无害也。”登榻求宿，文献甚惧。妻强之，并衾而去，宵则复来。荏苒旬日，殊忘其死。而妻每至则简较奴婢，纫饰衣衾，亦不异生时。亲戚交劝其弗纳，文献以旧爱故不忍舍。往复岁余，乃持夫呜咽曰：“已托生某地。”遂去。而文献益追思之。乃悟曰：“吾生人，与鬼交，殆非佳兆乎！”明年举进士，授给事中，迄无他患。</div>
<div>&nbsp;</div>
<div>○王敬伯</div>
<div>&nbsp;</div>
<div>晋王敬伯，字子升，会稽人。美姿容，年十八仕为东宫扶侍。休假还乡，行至吴通波亭，维舟中流，月夜理琴。有一美女子，从三少女披帏而入，施锦被于东床，设杂果，酌酒相献酬。令小婢取箜篌作《宛转歌》。婢甚羞涩，低回殊久，云：“昨宵在雾气中弹，今夕声不能畅。”女迫之，乃解裙巾出金带长二尺许，以挂箜篌，弹弦作歌。女脱头上金钗，扣琴而和之。其歌曰：</div>
<div>&nbsp;</div>
<div>“月既明，西轩琴复清。良宵美醴且同醉，朱弦拨响新愁生。歌婉转，婉以哀，愿为星与汉，光景共徘徊。”又曰：</div>
<div>&nbsp;</div>
<div>“悲且伤，参差共成行。低红掩翠浑无色，金徽玉轸为谁锵。歌婉转，清复悲，愿为烟与雾，氤氲共容姿。”</div>
<div>&nbsp;</div>
<div>天明，女留锦四端，卧具、绣枕、囊并珮各一双为赠。敬伯以象板牙火笼、玉琴轸答之。来日，闻吴令刘惠明亡女船中，失锦四端，及女郎卧具、绣囊、珮等。简括诸同行，至敬伯船而获之。敬伯具言夜来之事，及女仪状，从者容质，并所答赠物。令使简之于帐后，得牙火笼箱内，箧中得玉琴轸。令乃以婿礼敬伯，厚加赠遗而别。敬伯问其部下之人，云：“女郎年十六，名妙容，字稚华。去冬遇疾而逝。未死之前，有婢名春条，年十六；一名桃枝，年十五。皆能弹箜篌，又善《婉转歌》，相继而死，并有姿容。昨从者，是此婢也。”敬伯因号其琴曰“感灵”。</div>
<div>&nbsp;</div>
<div>○僧安净</div>
<div>&nbsp;</div>
<div>鄱阳柴步龙安寺，旧有高氏妇影堂，不记何时所立。寺轮拨行童，分司香火。绍熙三年，有安净者主之。慕悦画像，因起氵㸒佚之想。每夕祷之曰：“娘子有灵，不惜垂访。” 如是累旬。</div>
<div>&nbsp;</div>
<div>一日黄昏后，遇夫人身披素衣，立于殿角。顾之曰：“亦识我乎？”净曰：“不识也，敢问为谁氏？”妇曰：“无用见语。我今宵错到此，尚无投迹之地。”净曰：“兹不难办，正恐不如意耳。”妇曰：“但得粗容一身，更何所择。”净即邀诸其室，请暂寓止。妇曰：“既占汝床，汝却宿何处？”曰：“不敢言。”妇乃解衣先寝。时房内无灯，净遂从之。妇略不拒，极尽缱绻。闻五更钟声，遽起，约今晚再会。</div>
<div>&nbsp;</div>
<div>往反半月，净颇疑其所从来，且未尝分明睹厥状。一夕，至差晚，适明灯在傍。妇问：“何故有灯？”曰：“方书写看经文疏了。”妇使去之。净便得熟视，全与高氏像同。灯既灭，乃扣乡里姓氏，不肯答。净曰：“岂非高孺人乎？”妇曰：“何必苦苦相问。我平生本端洁之人，缘汝祈祝不已，故尔犯戒。今既相认得，谊难复来。料因缘只合如此，郎亦情分太浅薄矣。”随语不见，自是遂绝。</div>
<div>&nbsp;</div>
<div>妇人影堂供僧寺，亦是不韵事。</div>
<div>&nbsp;</div>
<div>○胡氏子</div>
<div>&nbsp;</div>
<div>舒州胡未孚，言其叔父顷为蜀中倅。至官数日，其子适后圃，见墙隅小屋，垂箔若神祠。有老兵出拜曰：“前通判之女，年十八岁，未嫁而死，葬于此。今其父去，官于某处矣。”问容貌如何，老兵曰：“无所识。尝闻诸倡言，前后太守，阅妇人多矣，未有如此女之美者。”胡子方弱冠，未受室，闻之心动。指几上香炉曰：“此香火亦大冷落。”明日，取熏炉花壶往为供，私酌酒奠之，心摇摇然冀幸一见。自是日日俱往焉。精诚之极，发于梦寝，凡两月余。</div>
<div>&nbsp;</div>
<div>一日又往，见屋帘微动，若有人呼笑声。俄一女子袪服出，光丽动人。胡子心知所谓，径前就之。女曰：“毋用惧我，我乃室中人也。感子眷眷，是以一来。”胡惊喜欲狂，即与偕入室，夜分乃去。旦复至，以为常，课业尽废。家人少见其面，亦不复窥园。惟精爽憔悴，饮食减损。父母深忧之，密叩宿直小兵，云：“夜闻与人切切笑语。”呼问其子，子不敢讳，以实告。父母曰：“此鬼也，当为汝治之乎？”子曰：“不然。相接以来，初颇为疑。今有日矣，察其起居言语动息，与人无分毫异，安得为鬼！”父母曰：“然则有何异？”曰：“但每设食时，未尝下箸，只饮酒啖果实而已。”父母曰：“候其复至，强之食，吾当观之。”</div>
<div>&nbsp;</div>
<div>子返室，而女至。命其食，强之至于再三，不可。曰：“常时往来，不可碍。今食此则身有所著，欲归不得矣。”子又强之，不得已一举箸。父母自外入，女矍然起，将蔽匿而形不能隐，踧踖惭窘，泣拜谢罪。胡氏尽室环视，问其情状。曰：“亦自不觉。向者意欲来则来，欲去则去。不谓今若此。”又问曰：“既不能去，今为人耶鬼耶？”曰：“身在此，留则为人矣。有如不信，请发瘗验之。”如其言破冢，见柩有隙可容指，中空空然。胡氏乃大喜曰：“冥数如此，是吾家妇矣。”为改馆于外，择谨厚婢仆事之。走介告其家，且纳币焉。女父遣长子及家人来视，真女也。遂成礼而去。后生男女数人，今尚存。女姓赵氏。出《夷坚志》。</div>
<div>&nbsp;</div>
<div>陆次孙，家阊门下塘。有琴川吴氏，僦其旁室居焉。其女美而知书，解词曲，雅好楼居，倚栏吟眺，甚适也。既而徙上塘。过期不偶，忧思成疾死。死后五年，次孙延岂山虞秀才廷皋教子，馆于此楼。一旦戏谓虞曰：“此吴家小娘子所居，余香犹在也。今君孤眠长夜，得无怜而至乎。”虞年少子，闻之恍然。迨夜入房，则此女在灯下。遂神迷心荡，相与绸缪。自是无夕不至。后虽白昼，尝见其在旁。久而病瘵日甚。其父亦授徒他处，亟来，叩之不言。固问，始吐实云：“陆次孙害我。”父惊惋，具舟遣归，女已在舟中矣。归而坐卧相随，妻虽同床弗能间。未几竟死。此事与胡氏子同。何胡之多幸，而虞之不幸也。</div>
<div>&nbsp;</div>
<div>○曾季衡</div>
<div>&nbsp;</div>
<div>太和四年春，监州防御使曾孝安，有孙曰季衡，居使宅西偏院。屋宇壮丽，而季衡独处之。有仆夫告曰：“昔王使君女暴终于此，乃国色也。昼日其魂或时出现，郎君慎之。”季衡少年好色，愿睹其灵异，终不以人鬼为间。频炷名香，颇疏凡俗。步游闲处，恍然凝思。</div>
<div>&nbsp;</div>
<div>一日晡时，有双鬟前揖曰：“王家小娘子遣某传达厚意，欲面拜郎君。”言讫，瞥然而没。俄顷，有异香袭衣，季衡乃束带伺之。见向者双鬟引一女而至，乃神仙中人也。季衡揖之，问其姓氏，曰：“某姓王氏，字丽贞，父今为重镇。昔侍从大人牧此城，据此室，亡何物故。感君思深窈冥，情激幽壤。所以不间存没，颇思相会。其来久矣，但非吉日良时。今方契愿，幸垂留意。” 季衡留之，款昵移时乃去。握季衡手曰：“翌日此时再会，慎勿泄于人。”遂与侍婢俱不见。</div>
<div>&nbsp;</div>
<div>自此每及晦一至，近六十余日。季衡不疑。因与大父麾下将校说及艳丽，误言之。将校惊，欲实其事，曰：“郎君将及此时，愿一叩壁，某当与一二辈潜窥焉。”季衡亦终不肯叩壁。是日女郎一见季衡，容色惨沮，语声嘶咽。握季衡手曰：“何为负约而泄于人，自此更不可接欢笑矣。”季衡追悔，无词以应。女曰：“殆非君之过。亦冥数尽耳。”乃留诗曰：</div>
<div>&nbsp;</div>
<div>“五原分袂真胡越，燕拆莺离芳草竭。年少烟花处处春，北邙空恨清秋月。”季衡不能诗，耻无以酬。乃强为一篇曰：</div>
<div>&nbsp;</div>
<div>“莎草青青雁欲归，玉腮珠泪洒临岐。云鬟飘去香风尽，愁见莺啼红树枝。”女遂于襦带解蹙金结花合子，又抽翠玉双凤翘一只赠季衡，曰：“望异日睹物思人，无以幽冥为隔。”季衡搜书笈中，得小金镂花如意酬之。季衡曰：“此物虽非珍异，但贵其名如意，愿长在玉手操持耳。”又曰：“此别何时更会？”女曰：“非一甲子，无相见期。”言讫呜咽而没。</div>
<div>&nbsp;</div>
<div>季衡自此寝寐思念，形体羸瘵。故旧丈人王回推其方术，疗以药石，数月方愈。乃询王原纫妇人，曰：“王使君之爱女，无疾而终于此院。今已归葬北邙山，或阴晦而魂常游于此，人多见之。”则知女诗“北邙空恨清秋月”也。</div>
<div>&nbsp;</div>
<div>○杞梁妻</div>
<div>&nbsp;</div>
<div>齐庄公袭莒，莒将杞殖战死。其妻叹曰：“上则无父，中则无夫，下则无子。生人之难至矣！”乃抗声号哭。七日，杞都城感之而颓，遂投水而死。其妹悲其姊之贞操，乃为作歌名曰《杞梁妻》焉。梁，殖字也。歌曰：</div>
<div>&nbsp;</div>
<div>“乐莫乐兮新相知，悲莫悲兮生别离。”</div>
<div>&nbsp;</div>
<div>○孟姜</div>
<div>&nbsp;</div>
<div>秦孟姜，富人女也，赘范杞良。三日，夫赴长城之役，久而不归，为制寒衣送之。至长城，闻知夫已故，乃号天顿足，哭声震地。城崩，寻夫骸骨，多难认。啮指血滴之，入骨不可拭者，知其为夫骨，负之而归。至潼关，筋骨已竭，知不能还家，乃置骸岩下，坐于旁而死。潼关人重其节义，立像祀之。</div>
<div>&nbsp;</div>
<div>○湘妃</div>
<div>&nbsp;</div>
<div>《湘川记》云：“舜南巡狩，崩于苍梧之野。娥皇、女英二妃哭之不从，思忆舜，以泪洒竹，竹尽成斑。至今号湘妃竹”。女子李淑作《斑竹怨》云：</div>
<div>&nbsp;</div>
<div>“二妃昔追帝，南奔湘山间。有泪寄湘竹，至今湘竹斑。云深九嶷庙，日落苍梧山。余恨在江水，滔滔去不还。”</div>
<div>&nbsp;</div>
<div>○汰王滩诗</div>
<div>&nbsp;</div>
<div>永福创自唐代宗时，割福、泉、建三州之地，因年号曰永泰。后避哲宗陵寝，改名永福，在唐新创县后。有邑宰潘君满任，遗爱在民，攀卧祖饯，留连累日。其夫人王氏，先已解舟，泊五里汰王滩下。俟久不至，月夜登岸，书一绝于石壁云：</div>
<div>&nbsp;</div>
<div>“何事潘郎恋别筵，欢情不断妾心悬。汰王滩下相思处，猿叫山山月满船。”末云：“太原王氏书”。诗迹已漫灭，独“太原”二字入石，至今尚存。字方五六寸许。邑人因以名其滩。政和陈武祐虑岁久诗亡，大书系以记文，镌之字右方。自唐及今，流潦巨浸之所漂啮，震风凌雨之所涤荡，不知其几，而墨色烂然如新。一妇人望夫之切，精神入石，终古不变如此。</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“古云：‘思之思之，鬼神通之。’盖思生于情，而鬼神亦情所结也。使鬼神而无情，则亦魂升而魄降已矣，安所恋恋而犹留鬼神之名耶！鬼有人情，神有鬼情。幽明相入，如水融水。城之颓也，字之留也，亦鬼神所以效情之灵也。噫！鬼神可以情感，而况于人乎！”</div>
<div>&nbsp;</div>