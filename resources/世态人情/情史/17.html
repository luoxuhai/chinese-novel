
<p>&nbsp;○秦宣太后</p>
<div>&nbsp;</div>
<div>秦宣太后爱魏丑夫。太后病且死，令曰：“我死，必以魏子为殉。”庸芮谏曰：“以死为无知，何空以生所爱，葬无知之死人。若有知，先王积怒久矣，太后救过不暇，何得更私魏丑夫乎？”太后乃止。</div>
<div>&nbsp;</div>
<div>○辟阳侯</div>
<div>&nbsp;</div>
<div>刘项争雄，太公与吕后常在楚军中为质，舍人审食其从焉，后因与私。既定天下，食其以功封辟阳侯。辟阳侯谨慎，尝为外庭解纷。故终吕后之世无患。</div>
<div>&nbsp;</div>
<div>以高帝之雄略，吕氏之咆哮，而食其能顺事不忌，其亦有过人者矣。</div>
<div>&nbsp;</div>
<div>○飞燕合德</div>
<div>&nbsp;</div>
<div>赵后飞燕，父冯万金。祖大力，工理乐器，事江都王协律舍人。万金不肯传家业，编习乐声亡章曲，任为繁乎哀声，自号凡靡之乐，闻者心动焉。江都王孙女姑苏主，嫁江都中尉赵曼。曼幸万金，食不同器不饱。万金得通赵主，主有娠。曼性暴妒，且早有私病，不近妇人。主乃托疾居王宫，一产二女，归之万金。长曰宜主，次曰合德，当皆冒姓赵。宜主幼聪悟，家有彭祖方脉之书，善行气术。长而纤便轻细，善踽步行，若人手执花枝颤颤然，他人莫可学也。号为飞燕。合德膏滑，出浴不濡。善音辞，轻缓可听。二人皆出世色。万金死，冯氏家败，飞燕姊弟流转至长安。于时人称赵主子。或云曼之它子。与阳阿主家令赵临共里巷，托附临，屡为组文刺绣献临，临愧受之。居临家，称临女。临尝有女事宫省，被病归死，飞燕或称死者。飞燕姊弟事阳阿主家为舍直，常窃效歌舞，积思精切，听至终日，不得食。且专事膏沐澡粉，其费亡所爱。飞燕通邻羽林射鸟者。飞燕贫，与合德共被。夜雪，期射鸟者于舍旁，飞燕露立，闭息顺气，体温舒，亡疹粟，射鸟者异之，以为神仙。</div>
<div>&nbsp;</div>
<div>飞燕缘主家大人，得入宫召幸。其姑妹樊嬺，为丞光司帟者，故识飞燕与射鸟儿事，为之寒心。及幸，飞燕瞑目牢握，涕交颐下，战栗不迎帝。帝拥飞燕三夕，不能接，略无谴意。宫中素幸者，从容问帝，帝曰：“丰若有余，柔若无骨，迁延谦畏，若远若近，礼义人也。宁与汝曹婢胁肩者比耶。”既幸，流丹浃席。嬺私语飞燕曰：“射鸟者不近汝邪？”飞燕曰：“我内视三日，肉肌盈实矣。帝体洪壮，创我甚焉。”飞燕自此特幸后宫，号赵皇后。帝居鸳鸯殿便房，省帝簿，嬺上簿，因进言：“飞燕有女弟合德，美容体，性醇粹可信，不与飞燕比。”帝即令舍人吕延福，以百宝凤毛步辇迎合德。合德谢曰：“非贵人姊召不敢行，愿斩首以报宫中。”延福还奏，嬺为帝取后五彩组文手籍为符，以召合德。合德新沐，膏九回沉水香；为卷发，号新髻；为薄眉，号远山黛；施小朱，号慵来妆；衣故短，绣裙小袖，李文袜。帝御云光殿帐，使樊嬺进合德。合德谢曰：“贵人姊虐妒，不难灭恩，受耻不受死，非姊教，愿以身易耻，不望旋踵。”音词舒闲清切，左右嗟赏之啧啧。帝乃归合德。宣帝时，披香博士淖方成，白发教授宫中，号淖夫人，在帝后唾曰：“此祸水也。灭火必矣。”</div>
<div>&nbsp;</div>
<div>帝用樊嬺计，为后别开远条馆，赐紫茸云气帐，文玉几，赤金九层博山缘合。嬺讽后曰：“上久无子，宫中不思千万岁计耶？何不时进上，求有子！”后听嬺计，是夜进合德。帝大悦。以辅属体，无所不靡，谓为温柔乡。谓嬺曰：“吾老是乡矣，不能效武皇帝求白云乡也。” 嬺呼万岁，贺曰：“陛下真得仙者。”上立赐嬺鲛文万金、锦二十四匹。合德尤幸，号为赵婕妤。</div>
<div>&nbsp;</div>
<div>婕妤事后，常为儿拜。后与婕妤坐，后误唾婕妤袖，婕妤曰：“姊唾染人绀袖，正似石上花，假令尚方为之，未必能若此衣之华。”以为石华广袖。真腊夷献万年蛤、不夜珠，光彩皆若月，照人亡妍丑皆美艳。帝以蛤赐后，以珠赐婕妤。后以蛤妆五成金霞帐，帐中常若满月。久之，帝谓婕妤曰：“吾昼视后，不若夜视之美，每旦令人忽忽如失。”婕妤闻之，即以珠号为枕前不夜珠，为后寿，终不为后道帝言。后始加大号，婕妤奏书于后，献重宝三十六物以贺。后报以云锦五色帐、沉水香玉壶。婕妤泣怨帝曰：“非姊赐吾，死不知此器。”帝谢之。诏益州留三年输，为婕妤作七成锦帐，以沉水香饰。婕妤接帝于太液池，作千人舟，号合宫之舟。池中起为瀛州，榭高四十尺。帝御流波文縠无缝衫，后衣南越所贡云英紫裙、碧琼轻绡广榭上。后歌舞《归风送远》之曲，帝以文犀簪击玉瓯，令后所爱侍郎冯无方吹笙以倚后歌。中流歌酣，风大起，后顺风扬音，无方长噏细嫋以相属。后扬袖曰：“仙乎，仙乎，去故而就新，宁忘怀乎！”帝曰：“无方为我持后。”无方舍吹持后履。久之风霁。后泣曰：“帝恩我，使我仙去不得。”怅然曼啸，泣数行下。帝益愧爱。后赐无方千万，入后房闼。他日宫姝幸者，或嬖裙为绉，号曰留仙裙。</div>
<div>&nbsp;</div>
<div>又侍郎庆安世，年十五，善鼓琴，能为《双凤离鸾》之曲。后悦之，白上，得出入御内，绝见爱幸。尝着轻丝履、紫绨裘、招风扇，与后同居处。</div>
<div>&nbsp;</div>
<div>婕妤益贵幸，号昭仪，求近远条馆。帝作少嫔馆，为露华殿、含风殿、博昌殿、求安殿，皆为前殿后殿。又为温室、疑釭室、浴兰室，曲房连槛，饰黄金、白玉，以璧为表里，千变万状，连远条馆，号通仙门。</div>
<div>&nbsp;</div>
<div>后贵宠，益思放荡，使人博求术士，求却老之方。时西南北波夷致贡，其使者觉茹一饭，昼夜不卧偃。典属国上其状，屡有光怪。后闻之，问何如术。夷人曰：“吾术天地平，生死齐，出入有无，变化万象，而卒不化。”后令樊嬺弟子不周遗千金。夷人曰：“学吾术者，要不氵㸒与谩言。”后遂不报。他日，樊嬺侍后浴，语甚欢。后为樊嬺道夷言，嬺抵掌笑曰：“忆在江都时，阳华李姑，畜斗鸭水池上，苦獭啮鸭。时下朱里芮姥者，求捕獭狸献。姥谓姑曰：‘是狸不他食，当饭以鸭。’姑怒，绞其狸。今夷术，真似此也。”后大笑曰：“臭夷何足污我绞乎！”</div>
<div>&nbsp;</div>
<div>后所通宫奴燕赤凤者，雄捷能超观阁，兼通昭仪。赤凤始出少嫔馆，后适来幸。时十月五日，宫中故事，上灵安庙。是日吹埙击鼓歌，连臂踏地，歌《赤凤来》曲。后谓昭仪曰：“赤凤为谁来？”昭仪曰：“赤凤自为姊来，宁为他人乎？”后怒，以杯抵昭仪。后曰：“鼠子能啮人乎？”昭仪曰：“穿其衣，见其私，足矣，安在啮人乎！”昭仪素卑事后，不虞见答之暴，熟视不复言。樊嬺脱簪叩头出血，扶昭仪为拜后。昭仪拜，乃泣曰：“姊宁忘共被，夜长苦寒不成寝，使合德拥姊背邪！今日垂得贵皆胜人，且无外搏，我姊弟其忍内相搏乎？”后亦泣，持昭仪手，抽紫玉九鶵钗，为昭仪簪髻，乃罢。帝微闻其事，畏后不敢问，以问昭仪。昭仪曰：“后妒我耳。以汉家火德，故以帝为赤龙凤。”帝信之，大悦。后在远条馆，多通侍郎、宫奴多子者。婕妤倾心翊护，常谓帝曰：“姊性刚，或为人陷，则赵氏无种矣。”每泣下凄恻。以故，白后奸状者帝辄杀之。侍郎、宫奴鲜绔蕴香，恣纵栖息远条馆，无敢言者。</div>
<div>&nbsp;</div>
<div>后日夜欲求子，为自固久远计。常托祷祈，别开一室，自左右侍婢以外，莫得至者。帝亦不得至焉。多用小犊车，载少年子为女子服，入宫与通。日以十数，无时休息，有疲怠者，辄代之，而卒无子。帝，一日，惟从三四人往后宫，后方与人乱，不知。左右急报，后惊，遽出迎帝。后冠发散乱，言语失度，帝固亦疑焉。帝坐未久，复闻壁中有人嗽声，帝乃去。由是有害后意。一日，与昭仪方饮，忽攘袖瞋目，直视昭仪，怒气怫然不可犯。昭仪遽起，避席伏地曰：“臣妾族孤寒，无强近之援，一旦得备后庭，浓被圣私，恃宠邀爱，众毁来集。加以不识忌讳，冒触威怒。臣妾愿赐速死以宽圣抱。”因涕泪交下。帝自引昭仪曰：“汝复坐，吾语汝。”曰：“汝无罪。汝之姊，吾欲枭其首，断其手足，置于溷中，乃快吾意。”昭仪问：“何缘而得罪？”帝言壁衣中事。昭仪曰：“臣妾缘后，得备后宫。后死则妾安能独生？愿以身先膏斧钺。”因大恸，以身投地。帝惊，遂起持昭仪曰：“吾以汝故隐忍未发，第言之耳，何自恨若是。”久之，昭仪方就坐，问壁衣中人。帝因穷其迹，乃宿卫陈崇子也。帝使人就其家杀之，而废陈崇。</div>
<div>&nbsp;</div>
<div>昭仪往见后，言帝所言，且曰：“今日妾能拯救也。存殁无定。或亦妾死，姊尚谁攀乎？”乃泣下不已，后亦泣焉。自是帝不复往后宫，承幸御者，昭仪一人而已。</div>
<div>&nbsp;</div>
<div>会后生日，昭仪为贺，帝亦同往。酒半酣，后欲感动帝意，乃泣数行。帝曰：“他人对酒而乐，子独悲，岂不足耶？”后曰：“妾昔在后宫时，帝幸主第，妾立主后，帝时视妾不移目甚久。主知帝意，遣妾侍帝，竟成更衣之幸。下体常污御服，急欲为帝浣去，帝曰‘留以为忆。’不数日，备后宫。时帝齿痕犹在妾颈。今日思之，不觉感泣。”帝恻然怀旧，有爱后意，顾视嗟叹。昭仪知帝欲留，先辞去。帝逼暮方离后宫。后因帝幸，心为奸利，经三月，乃诈托有孕，上笺奏，略云：“近因始生之日，复加善视之私，时屈乘舆，再承幸御。臣妾数月来，内宫盈实，月脉不流。知圣躬之在体，辨天日之入怀。虹初贯日，总是真符，龙已据胸，兹为佳端。”帝时在西宫，得奏，喜动颜色。答云：“因阅来奏，喜庆交集。夫妻之私，义均一体。社稷之重，嗣续其先。妊体方初，保绥宜厚。药有性者勿举，食无毒者可亲。倘有所需，无烦笺奏，口授宫使可矣。”两宫候问，宫使交至。后虑帝幸见其诈，乃与宫使王盛谋，辞以有妊者不可近人，近人则有所触焉，触则孕或败。盛以奏帝，帝不复见后，第遣使问安否。甫及诞月，帝具浴子之仪。后与盛谋，于都城外，有初生子者，买以百金，以物囊之入宫。既发器，则子死。后惊曰：“子死安用也？”盛曰：“臣今知矣，载子之器，气不泄，此子所以死也。若穴其上，使气可出入，则子不死。”盛得子，趋宫门欲入，则子惊啼尤甚。盛不敢入。少选，复携之趋门，子复如是，盛终不敢携入宫。盛来见后，具言子惊啼事。后泣曰：“为之奈何？”时已逾十二月矣，帝颇疑讶。或奏帝云：“尧之母十四月而生尧。后所妊当是圣人。”后终无计，乃遣人奏帝云：“不幸圣嗣不育。”帝但叹惋而已。昭仪知其诈，乃遣人谢后曰：“圣嗣不育，岂日月不满也？二尺童子尚不可欺，况人主乎？一日手足俱见，妾不知姊之死所也。”后帝病缓弱，太医万方不能救。求奇药，尝得眘卹胶。遗昭仪，昭仪辄进帝，一丸一幸。一夕，昭仪醉进七丸，帝昏夜拥昭仪居九成帐，笑吃吃不绝。抵明，帝起御衣，yin精流输不禁。有顷，绝倒，裛衣。视帝，余精出涌，沾污被内。须臾，帝崩。宫人以白太后。太后使理昭仪。昭仪曰：“吾持人主如婴儿，宠倾天下，安能敛手掖庭令，争帷帐之事乎？”乃拊膺呼曰：“帝何往乎！”遂呕血而死。</div>
<div>&nbsp;</div>
<div>○晋贾后</div>
<div>&nbsp;</div>
<div>贾后讳南风，父充。后既立，而废弑杨太后。遂荒氵㸒放恣，与太医令程据等乱。洛南有盗尉部小吏，端丽美容止。既给厮役，忽有非常衣服，众咸疑其窃，盗尉泰而辩之。贾后疏亲欲求盗物，往听对辞。小吏云：“先行逢一老妪，说家有疾病，师卜云：‘宜得城南少年厌之，欲暂相烦，必有重报。’于是随去。上车下帷，内簏箱中。可行十余里，过六七门限，开簏箱，忽见楼阙好屋。问‘此是何处’，云‘是天上’。即以香汤见浴，好衣美食。将入，见一妇人，年可二十五六，短形，青黑色眉，后有疵，见留数夕，共寝欢宴。临出赠此众物。”听者闻其形状，知是贾后，惭笑而去。时他人入者多死，惟此小吏以后爱之，得全而出。</div>
<div>&nbsp;</div>
<div>○郁林王何妃</div>
<div>&nbsp;</div>
<div>郁林王何妃，讳婧英，庐江灊人，抚军将军戢女也。初将纳为南郡王妃，文惠太子嫌戢无男，门孤，不欲与婚。正俭以南郡王妃，便为将来外戚，惟须高胄，不须强门。今何氏荫华族弱，实允外戚之义。永明三年乃成婚。妃禀性氵㸒乱，南郡王所与无赖人游，妃择其美者，皆与交欢。南郡王侍书人马澄，年少，色美甚，妃悦之，常与斗腕较力，南郡王以为欢笑。</div>
<div>&nbsp;</div>
<div>澄者，本剡县寒人，尝于南岸逼略人家女，为秣陵县所录，南郡王语县散遣之。澄又逼求姨女为妾，姨不与，澄诣建康令涴徽孚讼之，徽孚曰：“姨女可为妇，不可为妾。”澄曰：“仆父为给事中，门户既成，姨家犹是贱，正可为妾耳。”徽孚呵而遣之。十一年，为皇太孙妃。</div>
<div>&nbsp;</div>
<div>又有女巫子杨珉之，亦美貌，妃尤爱悦之，与同寝处如伉俪。及太孙即帝位，为皇后。封后嫡母刘为高昌县都乡君，所生母宋为余杭广昌乡君。后将拜，镜在床无因堕地。其冬，与太后同日谒太庙。杨珉之为帝所幸，常居中侍。明帝为辅，与王晏、徐孝嗣、王广之并面请，不听，及令萧谌、坦之固请。皇后与帝同席坐，流涕覆面，谓坦之曰：“杨郎好少年，无罪过，何可枉杀！”坦之耳语于帝曰：“此事别有一意，不可令人闻。”帝谓皇后为阿奴曰：“阿奴暂去。”坦之乃曰：“外间并云，杨珉之与皇后有异情，彰闻遐迩。”帝不得已，乃为敕。坦之驰报明帝，即令建康行刑，而果有敕原之，而珉之已死。后既氵㸒乱，又与帝相爱亵，故帝恣之。又迎后亲戚入宫，常赐人百数十万，以武帝曜云殿处后家属。帝废后贬为皇妃。</div>
<div>&nbsp;</div>
<div>○元帝徐妃</div>
<div>&nbsp;</div>
<div>梁元帝徐妃，讳昭佩，东海郯人也。天监十六年十二月，拜湘东王妃，生世子方等，益昌公主含贞。妃无容质，不见礼于帝，三二年一入房。妃以帝眇一目，每知帝将至，必为半面妆以俟，帝见则大怒而出。妃性嗜酒，多洪醉，帝还房必吐衣中，与荆州后堂瑶光寺智远道人私通。酷妒忌，见无宠之妾，便交杯接坐，才觉有娠者，即手加刀刃。帝左右暨季江有姿容，又与氵㸒通。季江每叹曰：“植直狗虽老，犹能猎萧漂；阳马虽老犹骏；徐娘虽老，犹尚多情。”时有贺徽者，美色。妃要之于普贤尼寺，书白角枕为诗相赠答。既而，贞惠世子方诸母王氏宠爱，未几而终。元帝归咎于妃。及方等死，愈见疾。太清三年，遂逼令自杀，以尸还徐氏，谓之出妻，葬江陵瓦官寺。帝制《金楼子》，述其氵㸒行。</div>
<div>&nbsp;</div>
<div>○北齐武成皇后胡氏</div>
<div>&nbsp;</div>
<div>胡后者，安定胡延之女。其母范阳卢道约女，初怀孕，有胡僧诣门曰：“此宅瓠芦中有月。”既而生后。天保初，选为长广王妃。产后主日，鸮鸣于产帐上。武成崩，尊为皇太后。陆媪及和士开，密谋杀赵郡王叡，出娄定远、高文遥为刺史。和、陆谄事太后无不至。初武成时，后与诸阉人亵狎。武成宠幸和士开，每与后握槊，因此与后奸通。自武成崩后，数出诣佛寺，又与沙门昙献通。布金钱于献席下，又挂宝胡床于献屋壁，武成平日所御也。乃置百僧于内殿，托以听讲，日夜与昙献寝处。以献为昭立统。僧徒遥指太后，以弄昙献，乃至谓为太上者。帝闻太后不谨，而未之信。后朝太后，见二少尼，悦而召之，乃男子也。于是昙献事亦发，皆伏法。并杀元山王三郡君，皆太后所昵也。帝视晋阳，奉太后还邺。至紫陌，卒遇大风。舍人魏僧伽明风角，奏言：“即时当有暴逆事。”帝诈云邺中有急，弯弓缠矟驰入城。令邓长顒幽太后北宫，仍事，敕内外诸亲，一不得与太后相见。久之，帝复迎太后。太后初闻使者至，大惊，虑不测。每太后设食，帝亦不敢尝。周使元伟来聘，作《述行赋》，叙郑庄公克段而迁姜氏，文虽不工，当时深以为愧。齐亡入周，恣行奸秽。隋开皇中殂。</div>
<div>&nbsp;</div>
<div>○魏灵太后</div>
<div>&nbsp;</div>
<div>武都人杨白花，少有勇力，容貌雄伟。灵太后（胡姓，司徒国珍女。能射中针眼。初为尼，颇能讲道。宣武帝召入掖庭，立为后）逼通之。白花惧及祸，率其部曲奔梁，易名华。太后追思不能已，为作《杨白花歌》，使宫人昼夜连臂蹋足歌之。其辞曰：</div>
<div>&nbsp;</div>
<div>“阳春二三月，杨柳齐作花。春风一夜入闺闼，杨花飘荡落南家。含情出户脚无力，拾得杨花泪沾臆。秋去春来双燕子，愿衔杨花入窠里。”</div>
<div>&nbsp;</div>
<div>宣武于洛阳立瑶光寺，为椒房学道之所。掖庭美人，并在其中。亦有名族处女，来仪此寺。及尔朱兆入洛，纵兵大掠，时有秀容胡骑数十，入瑶光寺氵㸒秽。自后颇获讥讪。京师语曰：“洛阳男儿急作髻，瑶光寺尼夺作婿。”</div>
<div>&nbsp;</div>
<div>○隋宣华夫人陈氏</div>
<div>&nbsp;</div>
<div>宣华夫人陈氏，陈宣帝之女也。性聪慧，姿貌无双。及陈灭，配掖庭，后选入宫为嫔。时独孤皇后性妒，后宫罕得进御，惟陈氏有宠。晋王广之在藩也，阴有夺宗之计，视为内助，每致礼焉，进金蛇、金驼等物，以取媚于陈氏。皇太子废立之际，颇有力焉。及文献皇后崩，进位为贵人。专戾擅宠，主断内事，六宫莫与为比。及上大渐，遗诏拜为宣华夫人。初，上寝疾于仁寿宫也，夫人与皇太子同侍疾。平旦出更衣，为太子所逼，夫人拒之得免。归于上所，怪其神色有异，问其故，夫人泫然曰：“太子无礼。”上恚曰：“畜生何足付大事，独孤诚误我！”因呼兵部尚书柳述、黄门侍郎元岩曰：“召我儿。”述将等呼太子，上曰：“勇也。”述、岩出阁为敕，书讫，示左仆射杨素。素以其事白太子。太子遣张衡入寝殿，遂令夫人及后宫同侍疾者，并出就别宫。俄闻上崩，而未发丧也。夫人与诸后宫相顾曰：“事变矣。”皆色动股栗。晡后，太子遣使者赍金盒子，缄纸于际，亲书“封”字，以赐夫人。夫人见之惶惧，以为鸩毒，不敢发。使者促之，乃发，见盒中有同心结数枚，诸人咸悦。相谓曰：“得免死矣。”陈氏恚而却坐，不肯致谢诣。宫人共逼之，乃拜使者。其夜，太子烝焉。及炀帝即位之后，出居先都宫，寻召入。岁余而终，时年二十九。帝深悼之，为制《伤神赋》。</div>
<div>&nbsp;</div>
<div>○唐高宗武后</div>
<div>&nbsp;</div>
<div>武氏得幸于太宗为才人，赐号武媚。高宗为太子时，入侍太宗疾，见武氏，悦之，遂即东厢烝焉。太宗崩，武氏为尼。忌日，上诣寺行香，武氏见上而泪。时王后疾萧淑妃之宠，阴令武氏长发，纳之后宫，欲以间淑妃。武氏巧慧多权术，初入宫，屈体事后，后数称其美。未几大幸，拜为昭仪。后及淑妃宠皆衰，更相与谮之，上皆不纳。及武后生子，上欲废后而立之。褚遂良谏曰：“武氏经事先帝，众所共知。天下耳目，安可蔽也。万代之后，谓陛下为何如主？”武氏在帘中大言曰：“何不扑杀此獠！”上乃逐遂良，而立武氏。王皇后与萧妃并废。</div>
<div>&nbsp;</div>
<div>遂良不谏于蓄发纳之宫中之日，而谏于宠深爱笃欲立为后之时，呜呼，晚矣！</div>
<div>&nbsp;</div>
<div>武氏既立为后，母杨氏进封荣国夫人。贺兰氏寡姊，封韩国夫人，卒。有女封魏国夫人，有殊色，在宫中，帝尤爱幸之。初，相里二子元庆、元爽，及后从兄惟良、怀运，事杨氏不以礼，虽列位从官，而后内衔之。后既忌魏国夫人夺己宠，会封泰山，惟良、怀运以岳牧来集，从还京师。后置堇毒，杀魏国夫人，归罪惟良等，尽杀之。元庆、元爽从坐，流龙州、振州死。家属徙岭外。取贺兰敏之为士彟后，赐武氏，袭封周国公。</div>
<div>&nbsp;</div>
<div>敏之少韶秀，轻俊自喜。杨氏其外祖母，与私通。因言其才，俾继士彟。后亦属意焉。尝曲宴于宫中，后逼氵㸒之。敏之惧得罪，固辞，后愧且恨，未发也。而会杨氏卒，后出珍币建佛庐徼福。敏之乾没自用。司卫少卿杨思俭女，选为太子妃，告婚期矣，敏之闻其美，强私焉。杨丧未毕，褫衰粗，奏音乐。太平公主往来外家，宫人从者，敏之悉逼乱之。后叠数怒，至此暴其恶，流雷州，表复故姓，道中自经死。元爽子承嗣，奉士彟后。上元元年，进号天后。</div>
<div>&nbsp;</div>
<div>萧妃女义阳宣城公主，幽掖庭几四十不嫁。太子弘言于帝，后怒，鸩杀弘。帝将下诏逊位于后，宰相郝处俊固谏，乃止。仪凤中，帝病头，眩不能视。侍医张文仲、秦鸣鹤曰：“风上逆，砭血，头可愈。”后内幸帝疾得自专，怒曰：“是可斩也！帝体宁刺血处耶？”医顿首请命。帝曰：“医议疾，乌可罪。且吾眩不可堪，听为之。”医一再刺。帝曰：“吾目明矣。”言未毕，后帘中再拜谢曰：“天赐我师。”身负缯宝以赐。帝崩，中宗即位，天后称皇太后，遗诏军国大务听参决。嗣圣元年，太后废帝为卢陵王，自临朝，以睿宗即帝位。后坐武成殿，帝率群臣上号册。越三日，太后临轩册帝。自是太后常御紫宸殿，施参紫帐临朝。尊考为太师。魏三妣为王妃。</div>
<div>&nbsp;</div>
<div>时睿宗虽立，实囚之，而诸武擅命。于是，英公李敬业，临海丞骆宾王等，起兵于扬州，以恢复为名，弗克，死之。寻诏毁乾元殿为明堂，以浮屠薛怀义为使督作。怀义本姓冯氏，名小宝，鄠人也。阳道伟岸，性氵㸒毒，徉狂洛阳市，露其秽。千金公主闻而通之，上言小宝可入侍。后召与私，大悦。欲掩迹，得通籍出入，使祝发为浮屠，拜白马寺主。诏与太平公主婿薛绍通昭穆，绍父事之，给厩马中官为驺侍，虽武承嗣、三思皆尊事惟谨。至是，托言怀义有巧思，故使入禁中，营造补阙。王求理上言，以为太宗时有罗黑黑，善弹琵琶，太宗阉为给使，使教宫人。“陛下若以怀义有巧性，欲宫中驱使者，臣请阉之，庶不乱宫闱。”表寝不出。堂成，拜左威卫大将军梁国公。太后寻郊见上帝，加尊号曰圣母神皇。享万象神宫，制曌等十二文，自名为曌，进拜怀义辅国大将军鄂国公。令与群浮屠作大云经，言神皇革命事，颁示天下。后稍图革命，然虑人心不肯附，乃阴忍鸷害，斩杀怖天下。内纵酷吏周兴、来俊臣等为爪吻，有不慊，若素疑惮者，必危法中之。宗姓侯王，及他骨鲠臣将相，骈颈就铁，血丹狴户，家不自保。太后操奁具坐重帏，而国命移矣。遂大赦天下，改国号周，自称圣神皇帝。立武氏七庙，皆尊帝号。太子从姓武，降为皇嗣。</div>
<div>&nbsp;</div>
<div>太后虽春秋高，善自涂泽，左右亦不觉其衰也。俄而二齿生，下诏改元为寿。又自加号金轮圣神皇帝。置七宝于廷，曰：金轮宝、白象宝、女宝、马宝、珠宝、主兵臣宝、主藏臣宝，大朝会则陈之。怀义负幸昵，气盖一时，出百官上。初，明堂既成，太后命怀义作夹紵大像，其小指中犹容数十人，于明堂北构天堂以贮之。当始构，为风所摧，更构之。日役万人，采木江岭。数年之间，费以万亿计，府藏为之耗竭。怀义用财如粪土，太后一听之，无所问。每作无遮会，用钱万缗。士女云集，又散钱十车，使之争拾相践踏，有死者。所在公私田宅，多为僧有。怀义颇厌入宫，多居白马寺，所度力士为僧者满千人。侍御史周矩，疑有奸谋，固请按之。太后曰：“卿姑退，朕即令往。”矩至台，怀义亦至，乘马就阶而下，坦腹于床。矩召吏将按之，遽跃马而去。矩具奏其状。太后曰：“此道人病风，不足诘。”所度僧悉流远州。太后寻加号天册，改元天册万岁。作大无遮会于明堂。凿池为坑，深五丈。结彩为宫殿，佛像皆于坑中引出之，云自池涌出。乃杀牛取血画大像，首高二百丈，云怀义刺膝血为之。张像于天津桥南，设斋。时御医沈南璆，亦以材具善御女，得幸于太后。怀义心愠。是夕，密烧天堂，延及明堂，火照城中如昼，比明皆尽。暴风裂血像为数百段。太后耻而讳之，但云内作工徒，误烧麻主，遂涉明堂。命更造之，仍以怀义充使。又铸铜为九州鼎及十二神，皆高一丈，各置其方。先是，河内老尼，昼食一麻一米，夜则烹宰宴乐，畜弟子百余人，氵㸒秽靡所不为。武什方自言能合长生药，太后遣乘驿于岭南采药。及明堂火，尼入唁，太后怒叱之曰：“汝常言能前知，何以不言明堂火！”因斥还河内。弟子及老尼等皆逃散。又有发其奸者，太后乃复召尼还麟趾寺。弟子毕集，敕给使掩捕，尽获之，皆没为官婢。什方闻之自缢死。怀义既焚明堂，心不自安，言多不顺。太后密选宫人有力者以防之。怀义入至瑶光殿下，太平公主以宫人执缚，付武攸宜、宗晋卿击杀之，备车载尸还白马寺，焚之以造塔。</div>
<div>&nbsp;</div>
<div>怀义死，而张昌宗、张易之得幸。昌宗年少，丽艳姣好如<a href="http://www.mingqingxiaoshuo.com/shitairenqing/meifuren/" target="_blank" class="infotextkey">美妇人</a>。太平公主使以氵㸒药傅之，荐入侍禁中。昌宗为太后言：“兄易之美姿容，善音律，且器用过臣。”亦召入，兄弟俱承辟阳之宠，常傅朱粉，衣锦绣。昌宗累迁散骑常侍，易之为司卫少卿，赏赐不可胜纪。武承嗣、三思、懿宗、宗楚客、晋卿，候易之门庭，争执鞭辔，谓易之为五郎，昌宗为六郎。置控鹤监，秩三品。张易之为控鹤监，昌宗为秘书监。又改控鹤为天骥府，再改为奉宸府，易之为奉宸令。昌宗进春官侍郎。太后每内殿曲宴，辄引易之、昌宗及诸武饮博嘲谑。欲掩其迹，乃命二张与文学之士修《三教珠英》于内殿。武三思奏：“昌宗为王子晋后身。”太后命昌宗衣羽衣，吹笙，乘木鹤于庭中，文士皆赋诗以美之。崔融为绝唱，有“昔遇浮邱伯，今同丁令威。中郎才貌是，藏史姓名非。”之句。太后又多选美少年，为奉宸内供奉。</div>
<div>&nbsp;</div>
<div>右补阙朱敬则谏曰：“臣闻志不可满，乐不可极。嗜欲之情，愚志皆同。贤者能节之，不使过度。则前贤格言也。陛下内宠，已有薛怀义，后有张昌宗、张易之，固云足矣。近闻尚食奉御柳模自言：‘子良宾洁白，美须眉。’左监门卫长史侯祥云：‘阳道壮伟，过于怀义。’专欲自进，堪充宸内供奉，亡礼亡义，溢于朝听。臣愚职在谏诤，不敢不奏。”太后劳之曰：“非卿直言，朕不知此。”赐彩百段。</div>
<div>&nbsp;</div>
<div>时户部侍郎宋之问以诗闻，状貌伟丽。谄附易之兄弟，求为北门学士。太后不许。乃作《明河篇》，其末云：</div>
<div>&nbsp;</div>
<div>“明河可挈不可亲，愿得乘槎一问津。还将织女支机石，更访成都卖卜人。” 太后见其诗，谓崔融曰：“朕非不知其才，但以其有口过耳。”之问终身衔鸡舌之恨。</div>
<div>&nbsp;</div>
<div>易之、昌宗竞以豪侈相胜。易之为母阿臧造七宝帐，金银珠玉宝贝之属，罔不毕萃。铺象牙床，织犀角簟，鼪貂之褥，蛩蚊之毡，汾晋之龙须，临河之凤翮以为席。与凤阁侍郎李迥秀私通，逼之同饮，以鸳鸯盏一双，取其常相逐也。太后乃诏迥秀为臧私夫，迥秀畏其盛，嫌其老，乃荒饮无度，惛醉为常，频唤不交，出为恒州刺史。</div>
<div>&nbsp;</div>
<div>太后既以内史狄仁杰言，召庐陵王于房州还，复为皇太子。恐百岁后，为唐宗室躏籍无死所，即引诸武及相王、太平公主誓明堂，告天地，为铁券藏史馆。时南海有进集翠裘者，珍丽异常。张昌宗侍侧，太后赐之，遂命披裘供奉双陆。狄仁杰时入奏事，太后赐坐，因命仁杰与昌宗双陆。太后曰：“卿二人赌何物？”仁杰对曰：“争先三筹，赌昌宗所衣毛裘。”太后谓曰：“卿以何物对？”仁杰指所衣紫絁袍曰：“臣以此敌。”太后笑曰：“此裘价逾千金，卿衣非敌矣。”仁杰起曰：“臣此袍，乃大臣朝见奏对之衣。昌宗所衣，乃嬖幸宠遇之服。对臣之袍，臣犹怏怏。”太后业已处分，乃许之。昌宗心赧神沮，气势索莫，累局连北。仁杰对御褫其裘，拜恩而出。至光范门，遂付家人衣之，促马去。后仁杰卒，昌宗兄弟益横，太后既春秋高，厌政，政多委之。邵王重润与其妹永泰郡主、主婿魏王武延基，窃议其事。易之诉于太后，皆逼令自杀。延基，承嗣子也。寻以司礼少卿同休，及昌宗兄汴州刺史昌期，弟尚方少监昌仪，皆坐赃秽下狱，命左右台共鞫之。俄敕易之、昌宗作威作福，亦命同鞫。御史大夫李承嘉等，奏张同休兄弟赃，共四千余缗。张昌宗法应免官。昌宗奏：“臣有功于国，法不至免官。”太后问诸宰相：“昌宗有功乎？”杨再思曰：“昌宗合神丹，圣躬服之有验，此莫大之功。”太后悦，赦昌宗，复其官。同休贬岐山丞，昌仪博望丞。未久而复。</div>
<div>&nbsp;</div>
<div>太后寝疾，居长生院，宰相不得见者累月，惟张易之、昌宗侍疾。少间，崔玄暐奏言：“皇太子、相王，仁明孝友，足侍汤药。宫禁事重，伏愿不令异姓出入。”太后曰：“德卿厚意。”易之、昌宗见太后疾笃，恐祸及己，引用党援，阴为之备。屡有人为飞书，及榜其书于通衢云：“易之兄弟谋反。”太后皆不问。明年正月，赦天下，改元。太后疾益甚，惟二张居中用事。宰相张柬之等定计，率飞骑五百人，至东宫，迎皇太子至玄武门，斩关而入，诛昌宗、易之于庑下。是日，悉诛张昌期等，太后传位太子。</div>
<div>&nbsp;</div>
<div>○韦后</div>
<div>&nbsp;</div>
<div>中宗复辟，韦后居中宫。是时，上官昭容与政事，敬晖等将尽诛诸武。武三思惧，乃因昭容入请，得幸于后，卒谋晖等诛之。初帝幽废，与后约：“一朝见天日，不相制。”至是，ｑǐζǔü与三思叩御床博戏，帝从旁典筹，不为忤。三思讽群臣上后号为顺天皇后。乃亲谒宗庙，赠父玄贞上洛郡王。</div>
<div>&nbsp;</div>
<div>神龙三年，节愍太子举兵败，宗楚客率群臣请加号翊圣，诏可。禁中谬传有五色云起后衣笥，帝图以示诸朝，因大赦天下，赐百官母妻封号。太史迦叶志忠，表上《桑条韦》歌十二篇，言后当受命曰：“昔高祖时，天下歌《桃李》，太宗时歌《秦王破阵》，高宗歌《堂堂》，天后世歌《武媚娘》，皇帝受命歌《英王石州》。后今受命，歌《桑条韦》，盖后妃之德专蚕桑，共宗庙事也。”乃赐志忠第一区，彩七百段。三年，帝亲郊，引后亚献。明年正月望夜，帝与后微服过市，徜徉观览，纵宫女出游，皆氵㸒奔不还。国子祭酒叶静能善禁戒，常侍马秦客高医，光禄少卿杨均善烹调，皆引入后廷，均、秦客烝于后。尝免丧，不历旬辄起。帝遇弑，议者讙咎秦客及安乐公主。俄而临淄王引兵夜披玄武门，叩太极殿。后遁入飞骑营，为乱兵所杀。斩安乐公主，分捕诸韦诸武与其支党，悉诛之。枭后及安乐首东市。翌日追贬为庶人。</div>
<div>&nbsp;</div>
<div>中宗夫妇，身被武曌之毒，而乃事事效之。微临淄仗义，李其为韦乎？吾独怪天宝之杨，复依稀武、韦故辙也。</div>
<div>&nbsp;</div>
<div>○唐玄宗　杨贵妃</div>
<div>&nbsp;</div>
<div>杨妃小字玉环，弘农华阴人。父玄琰，为蜀州司户。妃生于蜀。尝误堕池中，后人呼为“落妃池”。妃早孤，养于叔父河南府士曹玄珪家。开元二十二年十一月，册为寿王妃。寿王者，玄宗第十八子也。玄宗自武惠妃即世，后庭无当意者。或言寿王妃之美，二十八年十月，上使高力士取妃于寿邸，度为女道士，号太真，住内太真宫。天宝四载七月，册左卫中郎将韦昭训女配寿邸。是月，于凤凰阁册太真宫女道士杨氏为贵妃，半后服用。进见之日，奏《霓裳羽衣曲》。是夕授金钗钿合。上自执丽水镇库紫磨金琢成步摇，至妆阁亲与插鬓。上喜甚，谓后宫曰：“朕得贵妃，如得至宝也。”乃制曲曰《得宝子》。</div>
<div>&nbsp;</div>
<div>太宗纳巢刺王元吉妃，而生子明。明皇亦夺寿王妃，而册为贵妃。武曌由尼而入宫，玉环亦由女道士而入宫。祖父子孙三代衣钵如出一辙，贻谋可不慎与！然玉环归寿邸六年而度为女道士。又五年，始召幸为贵妃，踌躇许久，惟恐公论之难掩。以此观之，明皇之良心，未尝死也。时林甫已相，而安禄山被宠，举朝无敢言直谏之士，而明皇得遂其非。令姚、宋、韩、张诸公而在，乌有是哉！</div>
<div>&nbsp;</div>
<div>安禄山为范阳节度使，恩遇甚深，上呼之为儿。常于便殿与贵妃同宴乐，禄山就坐，不拜上而拜贵妃。上问之，曰：“胡人不知其父，只知其母。”上笑而宥之。贵妃常中酒，衣褪微露乳，帝扪之曰：“软温新剥鸡头肉。”禄山在傍对曰：“滑腻初凝塞上酥。”上笑曰：“信是胡人，只识酥。”禄山生日，上及贵妃赐衣服、宝器、酒馔甚厚。后三日，召禄山入禁中，贵妃以锦绣为大襁褓裹禄山，使宫人以彩舆舁之。上闻后宫喧笑，问其故，左右以贵妃之日洗禄山儿对。上自往观之，大喜，赐贵妃洗儿金银钱，复厚赐禄山，尽欢而罢。自是禄山出入宫禁，或与贵妃同食，或通宵不出，颇有丑声闻于外，上不觉也。禄山体重三百五十斤，腹大垂过膝，然能为旋风舞，迅疾如飞。一日，上游后苑，妃与禄山先在。妃见皇出迎，鬓髼松未整，上始疑之，终不能发。后禄山举兵反，曰：“至长安日，当以贵妃为后。”已闻妃死马嵬驿，意甚惜之。</div>
<div>&nbsp;</div>
<div>子犹氏曰：“明皇一日杀三子，于亲生儿如刈草菅，而呼胡人为儿，乃望其孝顺乎？禄山在旁而扪宠妃之乳，与为调谑，固已自诲之氵㸒矣。禄山母贵妃而私之，独无罪乎！胡俗：父死则妻其母。禄山特预为之耳。且贵妃固明皇真子妇也。真子妇可妻，于假母何有焉。寿王之恨，报在禄山。明皇之疑妃，而终不能发，中有不慊故也。</div>
<div>&nbsp;</div>
<div>○蜀徐后徐妃</div>
<div>&nbsp;</div>
<div>成都人徐耕，生二女，皆有国色。耕教为诗，有藻思。耕家甚贫，有相者谓曰：“公非久当大富贵。”因使相其二女，相者曰：“青城山有王气，每夜彻天者一纪矣。不十年后，有真人乘运，此二子当作妃后。君之贵由二女致也。”及建入城，闻有姿色，纳于后房，姊生彭王，妹生衍。建即位，姊为淑妃，妹为贵妃，耕为骠骑大将军。衍即位，册贵妃为顺圣太后，淑妃为翊圣太后。咸康元年九月，衍与母同祷青城山，宫人毕从，皆衣云霞之衣。衍自制《甘州词》，令宫人歌之。其词哀怨，闻者凄怆。衍至青城，在旬日设醮，祈福太妃太后。谒见铸像，及丈人观、玄都观、金华宫、景山至德寺，各有唱和诗刻于石。次至彭州、阳平、化溪州、三学山，夜看圣灯。回至天回驿，各赋诗。太后诗曰：</div>
<div>&nbsp;</div>
<div>“<a href="http://www.mingqingxiaoshuo.com/renwu/zhouyou/" target="_blank" class="infotextkey">周游</a>灵境散幽情，千里江山辄得行。所恨风光看不足，却驱金翠入龟城。”</div>
<div>&nbsp;</div>
<div>太妃诗曰：</div>
<div>&nbsp;</div>
<div>“翠驿江亭近帝京，梦魂犹是在青城。此来出看江山景，却被江山看出行。”</div>
<div>&nbsp;</div>
<div>吏部侍郎韩昭，字德华，长安人。衍北巡，以为文思殿学士、京城留守判官。昭以便佞出入宫掖。太妃爱其美风姿，专有辟阳之宠。衍既荒于酒色，而徐氏姊妹亦各有倖臣。不能规正，至于失国，皆其致也。</div>
<div>&nbsp;</div>
<div>○金废帝海陵</div>
<div>&nbsp;</div>
<div>海陵为人，善饰诈。初为宰相，妾媵不过三数人。及践大位，逞欲无厌。后宫诸妃十二位，又有昭仪至充媛九位，婕妤、美人、才人三位，殿直最下，其他不可举数。初即位，封岐国妃徒单氏为惠妃，后为皇后。第二娘子大氏，封贵妃。第三娘子萧氏，封昭容。耶律氏，封修容。其后贵妃大氏进封惠妃。贞元元年，进封姝妃。正隆二年，进封元妃。昭容萧氏，天德二年，特进淑妃。贞元二年，进封宸妃。修容耶律氏，天德四年，进昭媛。贞元元年，进昭仪。三年，进封丽妃。即位之初，后宫止此三人。尊卑之叙，等威之辨，若有可观者。及其侈心既萌，浮肆蛊惑，不可复振矣。</div>
<div>&nbsp;</div>
<div>昭妃阿里虎，姓蒲察氏，驸马都尉没里野女。初嫁宗盘子阿虎迭，阿虎迭诛，再嫁宗室南家。南家死，是时南家父突葛速为元帅，都监在南京，海陵亦从梁王宗弼在南京，欲取阿里虎，突葛速不从，遂止。及篡位，方三日，诏遣阿里虎归父母家。阅两月，以婚礼纳之。数月，特封贤妃，再封昭妃。阿里虎嗜酒，海陵责让之，不听，由是宠衰。昭妃初嫁阿虎迭，生女重节。海陵与重节乱，阿里虎怒重节，批其颊，颇有诋訾之言。海陵闻之，愈不悦。阿里虎以衣服遗前夫之子，海陵将杀之。徒单后率诸妃嫔求哀，乃得免。凡诸妃位，皆以侍女服男子衣冠，号假厮儿。有媵哥者，阿里虎与之同卧起，如夫妇。厨婢三娘以告海陵，海陵不以为过，惟戒阿里虎勿笞箠三娘。阿里虎榜杀之。海陵闻昭妃阁有死者，意度是三娘。曰：“若果尔，吾必杀阿里虎。”问之果然。是月，光英生月，海陵私忌，不行戮。阿里虎闻海陵将杀之也，即不食，日焚香祷祝，冀脱死。逾月，阿里虎已委顿不知所为。海陵使人缢杀之，并杀侍婢击三娘者。</div>
<div>&nbsp;</div>
<div>贵妃定哥，姓唐括氏，有容色，崇义节度使乌带之妻。海陵旧尝有私，侍婢贵哥与知之。乌带在镇，每遇元会生辰，使家奴葛鲁、葛温诣阙上寿。定哥亦使贵哥候问海陵，及两宫太后起居。海陵因贵哥传语定哥曰：“自古天子亦有两后者。能杀汝夫以从我乎？”贵哥归，具以海陵言告定哥。定哥曰：“少时丑恶，事已可耻。今儿女已成立，岂可为此！”海陵闻之，使谓定哥：“汝不忍杀汝夫，我将族灭汝家。”定哥大恐，乃以子乌答补为辞曰：“彼常侍其父，不得便。”海陵即召乌答补为符宝祗候。定哥曰：“事不可止矣。”因乌带醉酒，令葛温、葛鲁缢杀乌带，天宝四年七月也。海陵闻乌带死，诈为哀伤。已葬乌带，即纳定哥宫中为娘子。贞元元年，封为贵妃，大爱幸，许以为后。每同辇游瑶池，诸妃步从之。海陵嬖宠愈多，定哥希得见。一日，独居楼上，海陵与他妃同辇从楼下过，定哥望见，号呼求去，诅骂海陵。海陵阳为不闻而去。定哥自其夫时，与家奴阎乞儿通，尝以衣服遗乞儿。及为贵妃，乞儿以妃家旧人，给事本位。定哥既怨海陵疏己，欲复与乞儿通。有比丘尼三人出入宫中，定哥使比丘尼向乞儿索所遗衣服以调之。乞儿识其意，笑曰：“妃今日富贵忘我耶！”定哥欲以计纳乞儿宫中，恐阍者索之，乃令侍儿以大箧盛亵衣其中，遣人载之入宫。阍者索之，见箧中皆亵衣，固已悔惧。定哥使人诘责阍者曰：“我天子妃，亲体之衣，尔故元视何也？我且奏之！”阍者惶恐曰：“死罪。请后不敢！”定哥乃使人以箧盛乞儿，载入宫中，阍者果不敢复索。乞儿入宫十余日，使衣妇人衣，杂诸宫婢，抵暮遣出。贵哥以告海陵。定哥缢死。乞儿及比丘尼三人皆伏诛。封贵哥萃莘国夫人。</div>
<div>&nbsp;</div>
<div>初，海陵既使定哥杀其夫乌带，使小底药师奴传旨定哥，告以纳之之意。药师奴知定哥与阎乞儿有奸，定哥以奴婢十八口赂药师奴，使无言与乞儿私事。定哥败，杖药师奴百五十。先是药师奴尝盗玉带当死，海陵释其罪，逐去。及迁中都，复召为小底。及药师奴既以匿定哥奸事被杖后，与秘书监文俱与灵寿县主有奸，又杖二百，除名。药师奴当斩，海陵欲杖之。谓近臣曰：“药师奴于朕有功，再杖之，即死矣。”丞相李睹等执奏药师奴于法不可恕，遂伏诛。海陵以葛温、葛鲁为护卫。葛温累官常安县令，葛鲁累官襄城县令，大定初，皆除名。</div>
<div>&nbsp;</div>
<div>丽妃石哥者，定歌之妹，秘书监文之妻也。海陵私之，欲纳宫中，乃使文庶母按都瓜主文家。海陵谓按都瓜曰：“必出尔妇，不然我将别有所行。”按都瓜以语文，文难之。按都瓜曰：“上谓别有所行，是欲杀汝也。岂以一妻杀其身乎？”文不得已，与石哥相持恸哭而诀。是时，海陵迁都至中京，遣石哥至中都，俱纳之。海陵召文至便殿，使石哥秽谈戏文以为笑。后定哥死，遣石哥出宫。不数日，复召入，封为修容。贞元三年，进昭仪。正隆元年，封柔妃。二年，进丽妃。</div>
<div>&nbsp;</div>
<div>柔妃弥勒，姓耶律氏。天德二年，使礼部侍郎萧拱取之于汴。过燕京，拱父仲恭为燕京留守，见弥勒身形非若处女者，叹曰：“上必以疑杀拱矣。”及入宫，果非处女，明日遣出宫。海陵心疑萧拱，竟致之死。弥勒出宫数月，复召入，封为充媛。封其母张氏莘国夫人，伯母兰陵郡君萧氏为巩国夫人。萧拱妻择特懒，弥勒女兄也。海陵既夺文妻石哥，却以择特懒妻文。既而诡以弥勒之召，召择特懒入宫乱之。自后弥勒进封柔妃云。</div>
<div>&nbsp;</div>
<div>昭妃阿懒，海陵叔曹国王宗敏妻也。海陵杀宗敏，而纳阿懒宫中。贞元元年，封为昭妃。大臣奏：“宗敏属近尊行，不可。”乃令出宫。修仪高氏，秉德弟糺里妻也。海陵杀诸宗室，释其妇女。宗本子莎鲁剌妻、宗固子胡里剌妻、胡茱来妻及里糺妻，皆欲纳之宫中。讽宰相奏请行之。使徒单贞讽萧裕曰：“朕嗣续未广，此党人妇女，有朕中外亲，纳之宫中如何？”裕曰：“近杀宗室，中外异议纷纭。奈何复为此耶？”海陵曰：“吾固知裕不肯从。”乃使贞自以己意讽裕，必欲裕等请其事。贞谓裕曰：“上意已有所属，公固止之，将成疾矣。”裕曰：“必不肯已，惟上择焉。”贞曰：“必欲公等白之。”裕不得已，乃具奏，遂纳之。未几，封高氏为修仪，加其父高邪鲁瓦辅国上将军。母完颜氏，封密国夫人。高氏以家事诉于海陵。自熙宗时，见悼后干政，心恶之。故自即位，不使母后得预政事。于是遣高氏还父母家。诏尚书省，凡后妃有请于宰相者，收其使以闻。</div>
<div>&nbsp;</div>
<div>昭媛察八，姓耶律氏，尝许嫁奚人萧堂古带。海陵纳之，封为昭媛。堂古带为护卫。察八使侍女习捻，以软金鹌鹑袋数枚遗之。事觉。是时，堂古带谒告在河间驿，召问之。堂古带以实对，海陵释其罪。海陵登宝昌门楼，以察八徇诸后妃，手刃击之，堕门下死。并诛侍女习捻。</div>
<div>&nbsp;</div>
<div>寿宁县主什古，宋王宗望女也。静乐县主蒲剌及习捻，梁王宗弼女也。师姑儿，宗隽女也。皆从姊妹。混同郡君莎里古真，及其妹余都，太傅宗本女也，再从姊妹。郕国夫人重节，宗盘女孙。再从兄之女。及母大氏表兄张定安妻奈剌忽，丽妃妹蒲鲁胡只，皆有夫，惟什古丧夫。海陵无所忌耻，使高师古、内哥、阿古等传达言语，皆与之私。凡妃主宗妇尝私之者，皆分属诸妃出入位下。奈剌忽出入元妃位，蒲鲁胡只出入丽妃位，莎里古真、余都出入贵妃位，什古、重节出入昭妃位，蒲剌、师姑儿出入淑妃位。</div>
<div>&nbsp;</div>
<div>海陵使内哥召什古，先于煖位小殿置琴、阮其中，然后召之。什古已色衰，常讥其衰老，以为笑。惟习捻、莎里古真最宠，恃势，笞决其夫。海陵使习捻夫稍喝押护卫直宿，莎里古真夫撒速近侍局直宿。谓撒速曰：“尔妻年少，遇尔直宿，不可令宿于家，常令宿于妃位。”每召入，必亲伺候廊下，立久则坐于师姑膝上。高师姑曰：“天子何劳苦如此？”海陵曰：“我固以天子为易得耳，此等期会难得，乃可贵也。”每于卧内遍设地衣，裸逐以为戏。莎里古真在外为氵㸒佚，海陵闻之大怒。谓莎里古真曰：“尔爱贵官，有贵如天子者乎？尔爱人才，有才兼文武似我者乎？尔爱娱乐，有丰富伟岸过于我者乎？”怒甚，气咽不能言。少顷，乃抚慰之曰：“无谓我闻知，便尔惭恧，遇燕会当行，亦自如，无为众所测度也，恐致非笑。”后亦屡召入焉。余都，牌印松古剌妻也。海陵尝曰：“余都貌虽不扬，而肌肤洁白可爱。”蒲剌进封寿康公主，什古进封昭宁公主，莎里古真进封寿阳县主，重节封蓬莱县主。</div>
<div>&nbsp;</div>
<div>凡宫人在外有夫者，皆分番出入。海陵欲率意幸之，尽遣其夫往上京，妇人皆不听出外。常令教坊番至禁中，每幸妇人，必使奏乐，撒其帏帐，或使人说氵㸒秽语于其前。尝幸室女，不得遂，使元妃以手左右之。或妃嫔列坐，辄率意氵㸒乱，使共观。或令人效其形状，以为笑。凡坐中有嫔御，海陵必自掷一物于地，使近侍环视之，他视者杀。诫宫中给使男子，于妃嫔位举首者，刓其目。出入不得独行，便旋须四人偕往。所司执刀监护，不由路者斩之。日入后，下阶砌行者死，告者赏之钱百万。男女仓猝误相触，先声言者赏三品官，后言者死，齐言者皆释之。</div>
<div>&nbsp;</div>
<div>女使辟懒有夫在外，海陵封以县君，欲幸之，恶其有娠，饮以麝香水，躬自揉拉其腹，欲堕其胎。辟懒乞哀，欲全性命，苟得乳娩，当不举。海陵不顾，竟堕其胎。蒲察阿虎迭女叉察，海陵姊庆宜公主所生，嫁秉德之弟特里。秉德诛，当连坐。太后使梧桐请于海陵，由是得免。海陵白太后，欲纳叉察。太后曰：“是儿始生，先帝亲抱至吾家养之，至于成人。帝虽舅，犹父也。不可！”其后嫁宗室安达海之子乙剌补。海陵数使人讽乙剌补出之，因而纳之。叉察与完颜守诚有奸。守诚本名遏里来。事觉，海陵杀守诚。太后为叉察求哀，乃释之。叉察家奴告叉察语涉不道，海陵自临问，责叉察曰：“汝以守诚死詈我耶。”遂杀之。同判大宗正阿虎里妻蒲速碗，元妃之妹。因入见元妃，海陵逼氵㸒之。蒲速碗自是不复入宫。世宗为济南尹，海陵召夫人乌答林氏，夫人谓世宗曰：“我不行，上必杀王。我当自勉，不以相累也。”夫人行至良乡自杀。是以世宗在位二十九年，不复立后焉。</div>
<div>&nbsp;</div>
<div>从来女氵㸒无过武氏，男氵㸒无过海陵。始皆以诈术取位，亦皆有逸才，而皆不令终。使此两人作夫妇，未知当何如也？</div>
<div>&nbsp;</div>
<div>○元顺帝</div>
<div>&nbsp;</div>
<div>哈麻尝阴进西天僧，以运气术媚帝。帝习为之，号演楪儿法。演楪儿，华言大喜乐也。哈麻之妹婿，集贤学士秃鲁帖木儿，故有宠于帝。与老的沙八等十人，俱号猗纳。秃鲁帖木儿性奸狡，帝爱之，言听计从，亦荐西蕃僧伽璘真于帝。其僧善秘密法，谓帝曰：“陛下虽尊居万乘，富有四海，不过保有见世而已。人生能几何，当受此秘密大喜乐禅。”帝又习之。其法亦名变修法。曰演楪儿，曰秘密，皆房中术也。帝乃诏，以西天僧为司徒，西番僧为八元国师。其徒皆取良家女，或四人，或三人，奉之，谓之供养。于是帝日从事于其法，广取妇女，惟氵㸒戏是乐。又选采女三圣奴、妙乐奴、文殊奴等一十六人，为十六天魔舞。首垂发数辫，戴象牙佛冠，身披缨络，大红销金长短裙，金鸡袄，云肩，合袖大衣，绶带、鞋袜，各执加巴剌般之器，内一人执铃杵奏乐。又宫女一十一人，练槌髻、勒帕、常服，或用唐帽窄衫；所奏乐，用龙笛、头管、小鼓、秦筝、琵琶、笙、胡琴、响板、拍板。以宦者长安迭不花管领。遇宫中赞佛，则按舞奏乐。帝诸弟与其所谓倚纳者，皆在帝前，相与亵狎，甚至男女裸处。号所处室曰暨即兀该，华言事事无碍也。君臣宣氵㸒。而群僧出入禁中，无所禁止。丑声秽行，著闻于外，虽市井之人，亦恶闻之。</div>
<div>&nbsp;</div>
<div>野史载：顺帝为赵显遗体，故亡元以报宋。然宋世阃则甚肃，而顺帝氵㸒亵，反近狄道，吾甚疑之。</div>
<div>&nbsp;</div>
<div>○鲁文姜哀姜</div>
<div>&nbsp;</div>
<div>文姜者，齐襄公之妹，嫁为鲁桓公夫人。桓公十八年，欲与姜氏如齐，大夫申繻谏曰：“女有家，男有室，无相渎也，谓之有礼。易此必败。”桓公不从，会齐襄公于泺，遂及文姜如齐。齐襄公通焉。国人作诗刺之曰：</div>
<div>&nbsp;</div>
<div>“南山崔崔，雄狐绥绥。鲁道有荡，齐子由归。既曰归止，曷又怀止。”</div>
<div>&nbsp;</div>
<div>桓公谪姜氏，姜氏以告襄公。襄公因享，而使公子彭生搚干而杀之，桓公薨于车。襄公杀彭生以说于鲁。鲁庄公既立，不能防闲其母。二年，姜氏会齐侯于禚；四年，享齐侯于祝丘；五年，如齐师；七年春，会齐侯于防；冬，又会于榖。故其诗曰：</div>
<div>&nbsp;</div>
<div>“敝笱在梁，其鱼唯唯。齐子归止，其从如水。”</div>
<div>&nbsp;</div>
<div>又曰：</div>
<div>&nbsp;</div>
<div>“汶水滔滔，行人儦儦。鲁道有荡，齐子游敖。”</div>
<div>&nbsp;</div>
<div>鲁庄公八年，齐襄公被弑，有女甚幼。庄公制于母，文姜欲俟幼女长而以为夫人，故庄公立二十四年始娶，是为哀姜。又八年，而庄公薨。哀姜通于公子庆父，弑子般，再弑闵公。齐桓公定鲁难，立庄公之庶子申，是为僖公。庆父缢，哀姜奔齐，齐杀之。</div>
<div>&nbsp;</div>
<div>文姜杀夫，哀姜杀子，其祸皆起于氵㸒。独怪庄公忘父之仇，而更娶其女。“岂其娶妻，必齐之姜”乎？小白好内姑姊妹之不嫁者。若而人，而能戮哀姜以徇于鲁，己不正而能正人，亦可异也。</div>
<div>&nbsp;</div>
<div>○卫宣姜</div>
<div>&nbsp;</div>
<div>卫宣公烝于庶母夷姜，生急子，属诸右公子，为之娶于齐，而美。公筑新台以要之，嬖，生寿及朔。属寿于左公子。夷姜缢，宣姜与公子朔构急子。公使诸齐，使盗待诸莘，将杀之。寿子告之：“使行不可。”曰：“弃父之命，恶用子矣。有无父之国则可也。”及行，寿子醉以酒，而载其旌以先，盗杀之。急子至，曰：“我之求也，此何罪。请杀我乎！”又杀之。邶风曰：</div>
<div>&nbsp;</div>
<div>“新台有泚，河水瀰瀰。燕婉之求，籧篨不鲜。鱼网之设，鸿则离之。燕婉之求，得此</div>
<div>&nbsp;</div>
<div>戚施。” 刺宣公氵㸒乱之事也。卫自是大乱</div>
<div>&nbsp;</div>
<div>○齐庄公</div>
<div>&nbsp;</div>
<div>齐棠公之妻，东郭偃之姊也。东郭偃臣崔武子。棠公死，偃御武子以吊焉，见棠姜而美之，遂取之。庄公通焉。骤如崔氏，以崔子之冠赐人，侍者曰：“不可。”公曰：“不为崔子，其无冠乎？”崔子因是又以其间伐晋，欲俟晋报，而弑公以说，不获间。公鞭侍人贾举，又近之。举乃为崔子间公。莒子朝于齐，享诸北郭。崔子称疾。公往问疾，遂从姜氏。姜入于室，与崔子自侧户出。公拊楹而歌。侍人贾举止众从者而入，闭门，甲兴，公登台而请，弗许。请盟，弗许。请自刃于庙，弗许。皆曰：“君之臣杼疾病，不能听命，近于公宫。陪臣干掫有氵㸒者，不知二命。”公逾墙，又射之中股，及坠，遂弑之。景公即位，崔子为政如故。</div>
<div>&nbsp;</div>
<div>崔子嬖棠姜，欲废其子成及疆，而立妾所生子明。成与疆作乱。崔子告庆封，使讨之。庆封与卢蒲嫳攻杀崔氏，尽俘其家。棠姜缢。嫳反命于崔子，且御而归之，至则无归矣，乃缢。崔明奔鲁，庆封当国。庆封好田而嗜酒，与庆舍政，则以其内实迁于卢蒲嫳氏，易内而饮酒。数日国迁朝焉。使诸亡人得贼者以告而反之，故反卢蒲癸。癸臣庆舍，有宠，妻之。庆舍之士谓癸曰：“男女辨姓，子不辟宗乎？”癸曰：“宗不余辟，余独焉辟之。”癸言王何而反之。二人皆嬖，使执寝戈而先后之。二人竟杀庆舍而逐庆封，为崔氏报也</div>
<div>&nbsp;</div>
<div>○楚平王</div>
<div>&nbsp;</div>
<div>楚平王之在蔡也，郧阳封人之女奔之，生太子建。及即位，使伍奢为之师，费无极为少师。费无极无宠，欲构诸王，谓王曰：“建可室矣。”王为之聘于秦，无极与逆。反曰：“秦女甚美，王可自取。”王从之。无极复言于王曰：“太子以秦女之故，不能无怨望之心，愿王自备。”已后，言建与伍奢将叛。王使司马奋扬杀建，未至，建奔宋。王召伍奢及其子尚，皆杀之。次子员奔吴。久之，辅吴王阖闾伐楚，入郢。时平王已死葬，员掘墓，鞭其尸三百。</div>
<div>&nbsp;</div>
<div>新台之后，复有平王，皆以此造衅亡国。惜哉，无曲沃负之义也。曲沃负者，魏大夫如耳之母。秦立魏公子政为魏太子，会哀王使使者为太子纳妃，而美，王将自取焉。曲沃负谓其子如耳曰：“王乱无别，汝胡不匡之？方今战国，强者为雄，义者显焉。今魏不能强，王又无义，何以持国乎？王中人也，不知其为祸耳。汝不言，魏必有祸。有祸，必及吾家。忠以除祸，不可失也。”如耳未得间，会使于齐，负因款王门而上书。王曰：“寡人不知也。”遂与太子妃，而赐负三千钟。</div>
<div>&nbsp;</div>
<div>○大体双</div>
<div>&nbsp;</div>
<div>刘鋹得波斯女，年破瓜。丰腯而慧艳，善氵㸒，曲尽其妙。鋹嬖之，赐号媚猪。延方士求健阳法，久乃得，多多益办。好观人交，选恶少年，配以雏宫人，皆妖俊美健者，就后园，褫衣使露而偶。鋹扶媚猪巡行览玩，号曰“大体双”。又择新采异，与媚猪对。鸟兽见之熟，亦作合。</div>
<div>&nbsp;</div>
<div>○济北王</div>
<div>&nbsp;</div>
<div>五凤中，济北王终吉所爱奴与八子及诸御妾为奸，终吉与共被席，或昼日使裸伏犬马交接，终吉亲观产子。辄曰：“乱不可知。”丞相、御史奏：“终吉位诸侯王，以置八子，秩比六百石。所广嗣重祖。而终吉禽兽行乱，悖逆人伦。请削四县。”见《汉书》。</div>
<div>&nbsp;</div>
<div>○馆陶公主</div>
<div>&nbsp;</div>
<div>武帝姑馆陶公主，号窦太主，堂邑侯陈午尚之。午死，主寡居，年五十余矣。近幸董偃。始，偃与母以卖珠为事。偃年十二，随母出入主家，左右言其姣好。主召见曰：“吾为母养之。”因留第中，教书计、相马、御射，颇读传纪。至年十八而冠。出则执辔，入则侍内。为人温柔爱人。以主故，诸公接之，名称城中，号曰董君。主因推令散财交士，令府中曰：“董君所发，一日金满百斤，钱满百万，帛满千匹，乃白之。”然偃内不自安，常忧得罪。安陵爰叔为之谋，使白主，献长门园为上宿宫，上大悦。主使偃以黄金百斤为爰叔寿。叔因是为董君画求见上之策。令主称疾不朝，上往临候，问所欲，主辞谢曰：“妾幸蒙陛下厚恩，先帝遗德，奉朝请之礼，备臣妾之列，使为公主。赏赐邑人，隆天重地，死无以塞责。一日卒有不胜洒扫之职，先狗马填沟壑，窃有所恨，不胜大愿。愿陛下时忘万事，养精游神，从中掖庭回舆，枉路临妾山林，得献觞上寿，娱乐左右。如是而死，何恨之有。”上曰：“主何忧？幸得愈。”恐群臣从官多，大为主费，上还。有顷，主疾愈起谒，上以钱千万，从主饮。后数日，上临山林，主自执宰，敝膝道入，登阶就坐。坐未定，上曰：“愿思主人翁。”主乃下殿，去簪珥，徒跣顿首谢曰：“妾无状，负陛下，身当伏诛，陛下不致之法，顿首死罪。”有诏谢主，簪屐起，之东厢，自引董君。董君绿帻傅鞲，随主前，伏殿下。主乃赞：“馆陶公主庖人臣偃，昧死再拜谒。”因叩头谢。上为之起，有诏赐衣冠。主自奉食，进觞。当是时，董君见尊不名，称为主人翁，饮大欢乐。主乃请赐将军列侯从官金钱杂绘各有数。于是董君贵宠，天下莫不闻。郡国狗马、蹴鞠、剑客，辐辏董氏。常从游献北宫，驰逐平乐，观鸡踘之会，角狗马之足。上大欢乐之。于是上为窦太主置酒宣室，使谒者引内董君。</div>
<div>&nbsp;</div>
<div>是时东方朔备戟殿下，辟戟而前曰：“董偃有斩罪三。安得入乎？”上曰：“何谓也？”朔曰：“偃以人臣，私侍公主，其罪一也。败男女之化，而乱婚姻之礼，伤王制，其罪二也。陛下富于春秋，方积思于六经，留神于王事，驰骛于唐虞，折节于三代，偃不遵经劝学，反以靡丽为右，奢侈为务，尽狗马之乐，极耳目之欲，行邪枉之道，经氵㸒僻之路，是乃国家之大贼，人主之大蜮也。偃为氵㸒首，其罪三也。昔伯姬燔而诸侯惮，奈何乎陛下！”上默然不应，良久曰：“吾业以设饮，后而自改。”朔曰：“不可！夫宣室者，先帝之正处也，非法度之政，不得入焉。放氵㸒乱之渐，其变为篡。是以竖貂为氵㸒，而易牙作患。庆父诛，而鲁国全；管蔡诛，而周室安。”上曰：“善！”有诏止，更置酒北宫，引董君从东司马门。东司马门更名东交门。赐朔黄金三十斤。董君之宠，由是日衰，至年三十而终。后数岁，窦太主卒，与董君合葬于霸陵。是后公主贵人多逾礼制，自董偃始。</div>
<div>&nbsp;</div>
<div>缙绅呼为董君，可笑。天子亦呼主人翁，尤可笑。天子见董君于主第，可笑。天子亦召宴董君于宫中，尤可笑。偃以卖珠儿侍主，可笑。死而与主合葬，如伉俪然，尤可笑。董偃常卧延清之室，以画石为床，文如锦绣，石质甚轻，出郅支国。上设紫瑶璃帐，火齐屏风，列灵麻之烛，以紫玉为盘，如屈龙，皆用杂宝饰之。侍者于户外扇偃，偃曰：“玉石岂须扇而后凉耶！”侍者乃却扇以手摸，方知有屏风。又以玉精为盘，贮冰于膝前，玉精与冰同其洁澈。侍者谓冰之无盘，必融湿席，乃合玉盘拂之落阶下，冰玉俱碎，偃以为乐。此玉精千涂国所贡也，武帝以此赐偃。偃之氵㸒奢如此，其得令终幸矣。</div>
<div>&nbsp;</div>
<div>○山阴公主</div>
<div>&nbsp;</div>
<div>山阴公主，宋武帝女，废帝妹也。通何戢。何戢少美丽，动止与褚渊相慕，时号为小褚。公主性氵㸒乱。废帝爱之，时与同辇出入。主谓上曰：“妾虽不才，与陛下俱托体先帝。陛下六宫万数，而妾惟驸马一人，何太不均？”帝为置而首三十人，褚渊亦与焉，主尤爱慕之。闭一阁中，备见逼迫，渊不从。主曰：“公须眉如戟，何无丈夫气？”渊以死自誓，乃得免</div>
<div>&nbsp;</div>
<div>○安乐公主</div>
<div>&nbsp;</div>
<div>安乐公主，中宗最幼女。帝迁房陵，而主生。解衣以褓之，名曰裹儿。姝秀辩敏，后尤爱之。下嫁武崇训。帝复位，光艳动天下。侯王柄臣，多出其门。尝作诏请帝署可，帝笑而从之。又请为皇太女，右仆射魏元忠力谏乃止。与太平等七公主俱开府，而主府官属尤滥，皆出屠贩，纳资售官，降墨敕斜封授之，故号斜封官。主营第，工致过于宫省。尝请昆明池为私沼。帝曰：“先帝未有以与人者。”主不悦，自凿定昆池，延袤数里。崇训死，主改降武延秀。先是，延秀自突厥还，善突厥舞，而貌韶秀，妖丽自喜，数预内庭宴。主见而悦之，即与乱。至是日，假后车幰，自宫送至第。翌日，大会群臣太极殿。主被翠服出，向天子再拜。南面拜公卿，公卿皆伏地稽首。武攸暨与太平公主偶舞，为帝寿。赐群臣帛数十万。帝御承天门，大赦，因赐民酺三日，帝后亲幸宴，大赦天下。临淄王诛韦庶人，主方览镜画眉，闻乱，走至石延门，兵及而死。</div>
<div>&nbsp;</div>
<div>○虢国秦国等</div>
<div>&nbsp;</div>
<div>太真既册为贵妃，宫中呼曰娘子，礼数同于皇后。有姊三，大姨封韩国夫人，二姨虢国夫人，小姨秦国夫人，同日赐命。皆月给钱十万，为脂粉之资。三夫人皆丰颐修整，工于谑浪，巧会旨趣，号为“贵妃琵琶弟子”。每入宫受曲，移晷方出。虢国自矜美艳，常素面朝天，故杜甫诗云：</div>
<div>&nbsp;</div>
<div>“虢国夫人承主恩，平明骑马入宫门。却嫌脂粉涴颜色，淡扫峨眉朝至尊。”</div>
<div>&nbsp;</div>
<div>上尝宴诸王于木兰殿。时木兰花正发，皇情不豫，妃醉中舞《霓裳羽衣》一曲，天颜大悦。方知流雪回风，可以旋天转地。上尝梦十仙子，乃制《紫云曲》；并梦龙女，又制《凌波曲》。二曲既成，遂赐宜春院，及梨园弟子并诸王。时新丰初进女伶谢阿蛮，善舞。妃子钟念，因而受焉。就按于含元小殿，宁王吹玉笛，上羯鼓，妃琵琶，马仙期方响，龟年觱篥，张野狐箜篌，贺怀智拍板，自旦至午，欢洽异常。时惟女弟秦国夫人端坐观之。曲罢，上戏曰：“阿瞒乐籍，今日幸得供奉夫人，请一缠头。”秦国曰：“岂有大唐天子阿姨，无钱用耶。”出三百万为犒。</div>
<div>&nbsp;</div>
<div>杨国忠赐第在宫之东南，与虢国、韩国、秦国相对，俱雕梁画栋。天子幸其第，必过五家（国忠、铦皆妃兄，与三夫人共五家），赏赐燕乐。扈从之时，每一家为一队，队着一色衣，五家合队，如百花之映发。及秦国先死，独虢国、韩国、国忠转盛。虢国又与国忠乱，略无仪简。每入朝谒，国忠与韩、虢连辔，相为谐谑，从官媪妪百余骑，前后秉烛如昼，鲜妆炫服而行。</div>
<div>&nbsp;</div>
<div>或言国忠乱其妹，非也。国忠乃张易之子，非杨氏子也。天寿中，易之恩幸莫比。每去私第，诏令居楼围以束棘，仍去其梯，不许女奴侍立。其母恐张氏绝嗣，乃置女奴蠙珠于楼复壁中，遂有娠，生国忠。后嫁杨氏，因冒姓焉。噫，有子如此，不如无子矣。易之身为乱首，一留余孽，犹能破国，善恶固有种哉！</div>
<div>&nbsp;</div>
<div>杨国忠出使江浙，其妻思念至深，荏苒成疾。忽昼梦与国忠交，因而有孕，后生男名朏。洎国忠使归，其妻具述梦中之事。国忠曰：“此盖夫妻相念，情感所致。”时人不无讥诮。</div>
<div>&nbsp;</div>
<div>己为氵㸒秽，无以禁其妻，只索如此解说。别载，国忠之妻裴柔，蜀中大娼，是惯作巫山之梦者。</div>
<div>&nbsp;</div>
<div>○公孙穆</div>
<div>&nbsp;</div>
<div>郑公孙穆好色，后庭数十，皆择稚齿。屏亲昵，绝交游，于后庭以昼足夜。三月一出，意犹未惬。见《列子》。</div>
<div>&nbsp;</div>
<div>○容成氏季子</div>
<div>&nbsp;</div>
<div>三身国，一头三身，三手。昔容成氏，有季子好氵㸒，白日氵㸒于市。帝放之西南。季子妻马生子，人身，有尾蹄。</div>
<div>&nbsp;</div>
<div>○夏姬</div>
<div>&nbsp;</div>
<div>夏姬者，陈大夫夏征舒之母，而御叔之妻也。陈灵公元年，征舒已为卿。十四年，灵公与其大夫孔宁、仪行父皆通于夏姬。裹其衵服以戏于朝。泄冶谏曰：“君臣氵㸒乱，民何效焉？”灵公以告二子，二子请杀泄冶，公弗禁，遂杀泄冶。十五年，灵公与二子饮于夏氏，公戏二子曰：“征舒似汝。”二子曰：“亦似君。”征舒怒。灵公罢酒出，征舒伏弩厩门，射杀灵公。孔宁、仪行父皆弃楚。明年，楚庄王伐陈，诛征舒，欲纳夏姬。申公巫臣曰：“不可。君召诸侯，以讨罪也。今纳夏姬，贪其色也。贪色为氵㸒，氵㸒为大罚。若兴诸侯，以取大罚，非慎之也。王其图之。”王乃止。子反欲取之。巫臣曰：“是不祥人也。是夭子蛮，杀御叔，弑灵侯，戮夏南，出孔、仪，丧陈国，何不祥如是！人生实难，其有不获死乎。天下多美妇人，何必是。”子反乃止。王以与连尹襄老。襄老死于邲，不获其尸。其子黑要烝焉。巫臣使道焉，曰：“归，吾聘汝。”又使自郑召之，曰：“尸可得也，必来逆之。”姬以告王，王问诸屈巫，对曰：“其信。知罃之父，成公之嬖也，而中行伯之季弟也，新佐中军，而善皇戌，甚爱此子。其必因郑而归子与襄老之尸以求之。郑人惧于邲之役，而欲求媚于晋，其必许之。”王遣夏姬归。将行，谓送者曰：“不得尸，吾不返矣。”巫臣聘诸郑，郑伯许之。及共王即位，为阳桥之役，使屈巫聘于齐，且告师期。巫臣尽室以行，申叔跪从其父。将适郢，遇之曰：“异哉。夫子有三军之惧，而又有桑中之喜。宜将窃妻以逃者也。”及郑，使价反币，而以夏姬行。将奔齐，齐师新败。曰：“吾不处不胜之国。”遂奔晋，而因郤至以成干晋，晋人使为邢大夫。</div>
<div>&nbsp;</div>
<div>按《列女传》，夏姬状美好，老而复少者三，三为王后，七为夫人，公侯争之，莫不迷惑失意。又曰，姬鸡皮三少，善彭、老交接之术。</div>
<div>&nbsp;</div>
<div>○河间妇</div>
<div>&nbsp;</div>
<div>河间，氵㸒妇人也，不欲言其姓，故以邑称。始，妇人居戚里，有贤操。自未嫁，固已恶群戚之乱，羞与为类。独深居为剪制众结。既嫁，不及其舅，独养姑，谨甚，未尝言门外事，又礼敬夫，宾友之相与为肺腑者。其族类丑行者谋曰：“若河间何？”其甚者曰：“必坏之。”乃谋以车缕造门邀之遨嬉，且美其辞曰：“自吾里有河间，戚里之人日夜为饬励，一有小不善，惟恐闻焉。今欲更其故，以相效为礼节，愿朝夕望若仪状以自闲也。”河间固谢不欲。姑怒曰：“今人好辞来，以一接新妇，求为得师，何拒之坚也。”辞曰：“闻妇之道，以贞顺静专为礼。若夫矜车服、耀首饰，族出讙门，以饮食观游，非妇人宜也。”姑强之，乃从之游。过市，或曰：“市少南入浮图，有国工吴叟始图东南壁甚怪。可使奚官先避道，乃入观。”观己，延及客佐具食。帏床之侧闻男子咳者，河间惊，跣走出，召从者驰车归。泣数日，愈自闭，不与众戚通。戚里乃更来谢曰：“河间之遽也，犹以前故，得无罪吾属耶？向之咳者，为膳奴耳。”曰：“数人笑于门，如是何耶？”群戚闻且退。</div>
<div>&nbsp;</div>
<div>期年，乃敢复召，邀于姑，必致之与偕行。遂入礼隑州西浮图，两间叩槛出鱼艳食之。河间为之一笑，众乃欢。俄而又引至食所，空无帏幙，廊庑廓然，河间乃肯入。先壁群恶少于北牖下，降帘，使女子为秦声，倨坐观之。有顷，壁者出，宿选貌美阴大者主河间。乃便抱持河间，河间号且泣，婢夹持之。或谕以利，或骂且笑之。河间窃顾视，持己者甚美。左右为不善者，已更得适意，鼻息咈然，意不能无动，力稍纵，主者幸一遂焉。因拥致之房。河间收泣甚适，自庆未始得也。至日夕，其类呼之食，曰：“吾不食矣。”且暮，驾车相戒归，河间曰：“吾不归矣。必与是人俱死。”群戚反大闷，不得已俱宿焉。夫骑来迎，莫得见。左右力制，明月乃肯归。持氵㸒夫大泣，啮臂相与盟，而后就车。既归，不忍视其夫，闭目曰：“吾病。”与之百物，卒不食，饵以善药，挥去。心怦怦恒若危柱之弦。夫来辄大骂，终不一开目，愈益恶之。夫不胜其忧。数日，乃曰：“吾病且死，非药饵能克。为吾召鬼解除之，然必以夜。”其夫自河间病，言如狂人，思所以悦其心，度无不为。时上恶夜祠，其夫无所避。既张具，河间命邑臣，告其夫召鬼祝诅上，下吏讯验，笞杀之。将死犹曰：“吾负夫人，吾负夫人。”河间大喜，不为服，开门召所与氵㸒者，倮逐为荒氵㸒。居一岁，所氵㸒者衰，益厌，乃出之。召长安无赖男子，晨夜交于门，犹不慊。又为酒垆西南隅，己居楼上微观之，凿小门，以女侍饵焉。凡来饮酒大鼻者，少且<a href="http://www.mingqingxiaoshuo.com/renwu/zhuangzhe/" target="_blank" class="infotextkey">壮者</a>，美颜色者，善为戏酒者，皆上与合，且合且窥，恐失一男子也，犹日呻呼懵懵，以为不足。积十余年，病髓竭而死。自是虽戚里为邪行者，闻河间之名，则掩鼻蹙额，皆不欲道也。</div>
<div>&nbsp;</div>
<div>柳先生曰：“天下之士为修洁者，有如河间之始为妻妇者乎？天下之言朋友相慕望，有如河间与其夫之切密者乎？河间一自败于强暴，诚服其利，归敌其夫，犹盗贼仇雠，不忍一视其面，卒计以杀之，无须臾之戚，则凡以情爱相恋结者，得不有邪利之猾其中耶？亦足知恩之难恃矣。朋友固如此，况君臣之际，尤可畏哉！</div>
<div>&nbsp;</div>
<div>○氵㸒尸</div>
<div>&nbsp;</div>
<div>范晔《后汉书》曰：“赤眉发掘诸陵，取宝货，污辱吕后。凡有玉匣者皆如生，故赤眉多行氵㸒秽。”</div>
<div>&nbsp;</div>
<div>《列异传》曰：汉夫人、冯夫人病亡。灵帝时，有盗贼发冢，七十余年颜色如故，但小冷。其奸通之，至斗争相杀。窦太后家被诛，欲以冯夫人配食。下邳陈公达议，以贵人虽是先帝所幸，尸体秽污，不宜配至尊。乃以窦太后配食。</div>
<div>&nbsp;</div>
<div>○四面观音</div>
<div>&nbsp;</div>
<div>正德中，锦衣廖鹏以骄横得罪。有旨封其宅舍，限五日内逐去。其妾四面观音者，请见朱宁而解之。宁一见喜甚，留之五日，则寂然无趣行者矣。鹏治事如初。宁自此常过鹏宿，从容语鹏：“何不赠我。”鹏曰：“捐以侍父，则不获效一夕杯酒之敬。不若为父外馆。”宁益爱昵之。</div>
<div>&nbsp;</div>
<div>此女有侠气，惜乎题目不好。</div>
<div>&nbsp;</div>
<div>○张綵</div>
<div>&nbsp;</div>
<div>刘太常介继娶美艳，冢宰张綵欲夺之。乃问介曰：“我有所求，肯从我，始言之。”介曰：“一身之外，皆可奉公。”綵曰：“我所求者新嫂也。敢谢诺？”少顷，舆人在门，竟劫以归。</div>
<div>&nbsp;</div>
<div>《谭概》评云：“有刘瑾做坐媒，何愁不谐。奉人者须防此一着。”</div>
<div>&nbsp;</div>
<div>此事不入情仇者，继夫人不闻以太宰为仇也。不入情憾者，太常公不敢憾太宰也。若肯仇肯憾，綵亦不敢作此没天理事。</div>
<div>&nbsp;</div>
<div>○徐之才　韩熙载</div>
<div>&nbsp;</div>
<div>北齐徐之才，见其家人与男子私，仓皇走避，曰：“恐妨少年嬉笑。”</div>
<div>&nbsp;</div>
<div>南唐韩熙载，后房妓妾数十房，室侧建横窗，络以丝绳，为窥觇之地，旦暮亦不禁其出入，时人目为“自在窗”。或窃与诸生氵㸒，熙载过之，笑而趋曰：“不敢阻兴。”或夜奔客寝，客赋诗，有“最是五更留不住，向人枕畔着衣裳”之句。</div>
<div>&nbsp;</div>
<div>○窦从一</div>
<div>&nbsp;</div>
<div>景龙二年冬，召王公近臣入阁守岁。酒酣，上谓御史大夫窦从一曰：“闻卿久旷，今夕为卿成礼。”窦拜谢。俄而，内侍引烛笼步障金缕罗扇。其后有人衣缕衣花钗，令与窦对坐。却扇易服，乃皇后老乳母王氏，本蛮婢也。上与大臣皆大笑。诏封营国夫人，嫁为窦妻。俗称乳母之婿曰阿（上父下者）。窦每进表，自称“翊圣皇后阿（上父下者）”，欣然有自负之色。</div>
<div>&nbsp;</div>
<div>《谭概》评云：“绝好一出丑净戏文。”</div>
<div>&nbsp;</div>
<div>情主人曰：“情犹水也，慎而防之，过溢不上，则虽江海之洪，必有沟浍之辱矣。情之所悦，惟力是视。田舍翁多收十斛麦，遂欲易妻，何者？其力余也。况履极富贵之地，而行其意于人之所不得禁，其又何堤焉。始乎宫掖，继以戚里，皆垂力之余而溢焉者也。上以氵㸒导，下亦风靡。生斯世也，虽化九阈而为河间，吾不怪焉。夫有奇氵㸒者必有奇祸。汉唐贻笑，至今齿冷。宋渚清矣，元复浊之。大圣人出，而宫内肃然，天下之情不波。猗与休哉！”</div>
<div>&nbsp;</div>
<div>○朱温</div>
<div>&nbsp;</div>
<div>梁主朱温，恣意声色。诸子在外，常征其妇入侍。友文妇王氏色美，尤宠之，欲以友文为太子。友珪心不平。梁主疾甚，命王氏召友文，欲付以后事。友珪妇张氏知之，密告友珪。友珪与统军韩勍合谋，夜斩关入至寝殿，梁主惊起，曰：“我固疑此贼，恨不早杀之。汝悖逆如此，天岂容汝乎！”友珪刺梁主腹，刃出于背。以败毡裹之，瘗于寝殿。</div>
<div>&nbsp;</div>
<div>宣化间，禁中有物曰（犭雷），块然一物，无头眼手足，有毛如漆。中夜有声振禁中。人皆云：时或往诸嫔妃榻中睡，以手抚之，亦温暖。晚则自榻下滚去，罔知所在。或宫妃梦中有与朱温同寝者，即此（犭雷）也。或者云：朱温之厉所化。子犹曰：“朱温五伦俱绝，死当入无间狱，安能复为厉乎！（犭雷）形如猪而温暖，因戏名朱温耳。”</div>
<div>&nbsp;</div>
<div>○袞州人</div>
<div>&nbsp;</div>
<div>往年袞州有人家赘婿，与其妻妹私通。事颇露，二人屡自分疏，既而语家人：“吾二人不能自明，当共诣岱顶，质诸天齐帝君。”遂与俱去。告于神：“吾二人果有私，乞神明加诛。”祝讫下山，自以为谩众而已，神固何知？行至山半，趋林薄僻处行氵㸒焉。久而不归，家人登山觅之，始得于林，则皆死矣。而其二阴根交接粘着不解。方知神谴之以示众也。</div>
<div>&nbsp;</div>