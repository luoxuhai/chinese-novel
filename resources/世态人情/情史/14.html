
<p>&nbsp;○王娇</p>
<div>&nbsp;</div>
<div>申纯，字厚卿，祖汴人也。随父寓成都。天姿卓越，杰出世表。宣和间，荐而不第，归，郁郁不自胜。家居月余，因适邻郡，谒母舅王通判。舅引生至中堂拜妗。因呼其子善父出拜，年七岁矣。再命侍女飞红呼娇娘来，良久，飞红附耳语妗，以娇未经妆为言。妗怒曰：“三哥家人也（生第三），出见何害！”生闻之，因曰：“百一姐（娇第百一）无他故，姑俟何如？”妗因笑曰：“适方出浴，未理妆耳。”又令他侍女促之。顷刻，娇自左掖出拜。双鬟绾绿，色夺图画中人，朱粉未施，而天然殊莹。生见之，不觉自失。叙礼竟，娇因立妗右。生熟视，目摇心荡，不自禁制。妗笑曰：“三哥远来劳苦，宜就舍少息。”因室之于室之东，去堂二十余步。生归馆后，功名之心顿释，日夕惟慕娇娘而已。舅、妗皆以生久不相见，款留备至。生亦幸其相留，冀得乘间致款曲于娇也。平常出入舅家，周旋堂庑，虽时与娇晤，未敢妄语相及。久之，察其动静，言笑举止如有疑猜不定之状，知其赋性特甚也。求所以导情，而未能得便。</div>
<div>&nbsp;</div>
<div>一夕，娇晚绣红窗下，倚床视荼花，久不移目。生轻步踵其后，娇不知也，因浩然长叹。生低声问曰：“尔何叹也，将有思乎？”娇不答，良久乃曰：“兄何自来此？日晚矣，春寒逼人，兄觉之乎？”生知娇以他辞相拒，因应曰：“春寒固也。”娇正视，逡巡引去，生亦归舍。自后时同歌笑，生言稍移邪，娇则凝袂正色，若不可犯。生以为娇年幼不谙情事，因不介意。</div>
<div>&nbsp;</div>
<div>一日，舅有他甥至，开宴，申生预坐。酒半，妗起酌酒劝他甥，因及生，生辞。妗曰：“子量素洪，独不能一开怀乎？”生言：“失志功名，且病久，不复能饮。”妗未答，娇参语曰：“三兄似不任酒力矣！姑止此。”妗乃辍觞退步，酌酒劝舅。申生之前，烛烬长而暗。娇促步至烛前，以手弹烛，因流视语生曰：“非妾，则君醉甚矣！”生谢曰：“此恩当铭肺腑。”娇微笑曰：“此乃恩乎？”语未毕，妗因索水涤觞，娇乃引去。自此生复留意。</div>
<div>&nbsp;</div>
<div>一夕，娇独坐于堂侧惜花轩内，生偶至，见娇凭阑无语。时花槛中有牡丹数本，欲开未开。生还取笔，挥二绝以戏之曰：</div>
<div>&nbsp;</div>
<div>“乱惹祥烟倚粉墙，绛罗轻卷映朝阳。芳心一点千重束，肯念凭阑人断肠。”</div>
<div>&nbsp;</div>
<div>“娇姿质艳不胜春，何意无言恨转深。惆怅东君不相顾，空留一片惜花心。”</div>
<div>&nbsp;</div>
<div>娇得诗，巡檐展诵未毕，忽闻妗语，娇乃藏之袖间趋归堂中。生怅恨，殆无以为怀，因作一绝，题于堂西之绿窗上。诗曰：</div>
<div>&nbsp;</div>
<div>“日影萦阶睡正醒，篆烟如缕午风平。玉箫吹尽霓裳调，谁识莺声与风声。”</div>
<div>&nbsp;</div>
<div>后二日，舅他出。娇窥生不在，直入卧室，见西窗题句，踌躇玩味，知生之属意有在，乃濡笔和韵以寄意焉。诗曰：</div>
<div>&nbsp;</div>
<div>“春愁压梦苦难醒，日迥风微漏正平。魂断不堪初起处，落花枝上晓莺声。”</div>
<div>&nbsp;</div>
<div>生归，见娇所和诗，愿得之心逾于平常。然言语相挑，或对或否，乍昵乍违，莫测其意。</div>
<div>&nbsp;</div>
<div>一日，舅、妗开宴，自午至暮。酒散，舅、妗起归舍，生独危坐堂中，欲即外舍。俄而娇至筵所，抽左髻钿钗，匀博山，理余香。生因曰：“夜分人寝矣，安用此？”娇曰：“香贵长存，安可以夜深弃之。”生曰：“篆灰有心足矣！”娇不答，乃行近堂阶，开帘仰视，月色如昼。因呼侍女小慧，画月以记。乃顾生曰：“月至此，夜几许？”生亦起下阶，瞻望星汉，曰：“织女将斜，夜深矣。”因曰：“月白风清，如此良夜何！”娇曰：“东坡钟情何厚也！”生曰：“情有甚于此焉，可以此诮东坡也！”娇曰：“于我何独无之？”生曰：“诚然，则佳句所谓‘压梦’者，果何物而‘苦难醒’乎？”言情颇狎，娇因促步下阶，逼生曰：“凡谓织女银河何在也？”生见娇之骤近，恍然自失，未及即对，俄闻户内妗问娇寝未，娇乃遁去。</div>
<div>&nbsp;</div>
<div>次日，生追忆昨夕之事，自疑有获。然每思遇事多参商，愈不自足。乃作《减字木兰花》词以记之。曰：</div>
<div>&nbsp;</div>
<div>“春宵陪宴，歌罢酒阑人正倦。危坐中堂，倏见仙娥出洞房。博山香烬，素手重添银漏永。织女斜河，月白风清良夜何。”</div>
<div>&nbsp;</div>
<div>次日晨起，生入揖妗。既出，遇娇于堂西小阁中。娇时对镜画眉未终，生近前谓之曰：“兰煤灯烬耶，烛花也。”娇曰：“灯花耳，妾用意积之。”生曰：“愿以一半丐我书家信。”娇令生分半，生举手油污其指，因请娇曰：“子宜分赠，何重劳客耶？”娇曰：“既许君矣，宁惜此。”遂以指抉煤之半以赠生，因牵生衣拭指污处，曰：“缘兄得此，可作无事人邪？”生笑曰：“敢不留以为质。”娇因变色曰：“妾无他意，君何戏我！”生见娇色变，恐妗知之，因趋出，珍藏所分之煤于枕中，因作《西江月》词以记之，曰：</div>
<div>&nbsp;</div>
<div>“试问兰煤灯烬，佳人积久方成。殷勤一半付多情，油污不堪自整。妾手分来的的，郎衣拭处轻轻。为言留取表深诚，此约又还未定。”</div>
<div>&nbsp;</div>
<div>自后生心摇荡特甚，不能顷刻少置。伏枕对烛，夜肠九回，思欲履危道以实娇心而未获。</div>
<div>&nbsp;</div>
<div>一日，暮春小寒，娇方拥炉独坐。生自外折梨花一枝入来，娇不起顾生。生乃掷花于地，娇惊视，徐起以手拾花，询生曰：“兄何弃掷此花也？”生曰：“花泪盈晕，知其意何在，故弃之。”娇曰：“东皇故自有主，夜屏一枝以供玩好足矣，兄何索之深也？”生曰：“已荷重诺，无悔。”娇笑曰：“将何诺？”生曰：“试思之。”娇不答，因谓生曰：“风差劲，可坐此共火。”生欣然即席，与娇偶坐，相去仅尺余。娇因抚生背曰：“兄衣厚否？恐寒威相逼也。”生恍然曰：“能念我寒，不念我断肠耶！”娇笑曰：“何事断肠？妾当为兄谋之。”生曰：“无戏言。我自遇子之后，魂飞魄扬，竟夕不寐，汝方以为戏，足见子之心也。予每见子言语态度，非无情者。及予言深情味，则子变色以拒我，谅孱缪之迹，不足以当雅意。一言之后，余将西骑矣！子无苦戏我。”娇因慨然良久，曰：“君疑妾矣，妾敢无言。妾知兄心旧矣，岂敢固自郑重以要君也。第恐不能终始，其如后患何？妾亦数月来诸事不复措意，寝梦不安，饮食俱废，君所不得知也。”因长吁曰：“君疑甚矣。异日之事，君任之。果不济，当以死谢君。”生曰：“子果有志，则以策我。”娇未及答，俄然舅自外至，生因起出迎舅。娇乃返室，不可再语。</div>
<div>&nbsp;</div>
<div>又越两日，生凌晨起，揽衣向堂西绿窗内而立，背面视井檐。不知此时娇亦起，在隔窗内理妆矣。生诵东坡诗曰：</div>
<div>&nbsp;</div>
<div>“为报邻鸡莫惊觉，更容残梦到江南。”</div>
<div>&nbsp;</div>
<div>娇闻之，自窗内呼生曰：“君有乡间之念乎？”生因窥窗语娇曰：“衷肠断尽，惟有归耳！”娇曰：“君果诞妾邪。既无意于妾，何前委罪之深也？”生因笑曰：“予岂无意，第被子苦久矣。然则若何谋之？”娇曰：“日间人众，无可容计。东轩抵妾寝室，轩西便门达‘熙春堂’，堂透荼（艹縻）架，君寝室外有小窗，今日若晴霁，君自寝所逾外窗，度荼（艹縻）架，至‘熙春堂’下，此地人罕花密，当与君会也。”生闻之，欣然自得，惟俟日暮，得谐所愿。至晚不觉暴雨大作，花阴浸润，不复可期，生怅恨不已。因作《<a href="http://www.mingqingxiaoshuo.com/shitairenqing/yulouchun/" target="_blank" class="infotextkey">玉楼春</a>》词，以写怏怏之怀。词曰：</div>
<div>&nbsp;</div>
<div>“晓窗寂寂惊相遇，欲把芳心深意诉。低眉敛翠不胜春，娇转樱唇红半吐。匆匆已约欢娱处，可恨无情连夜雨。枕孤衾冷不成眠，挑尽残灯天未曙。”</div>
<div>&nbsp;</div>
<div>生晨起，会娇于妗所，因共至中堂，以夜所缀词示之。娇低声笑曰：“好事多磨，理固然也。然妾既许君矣，当别图之。”</div>
<div>&nbsp;</div>
<div>是日，生侍舅从邻家饮，至暮醉归。且思娇早间别图之言，疑娇之不复至也，又沉醉睡熟。娇潜步至窗外，低声呼生者数次，生不之觉，娇怅恨而回。又疑生之诞己也，直欲要以盟誓。生剪缕发，书盟言于片纸付娇。娇亦剪发设盟以复于生。虽极意慕恋，然终无便可乘。</div>
<div>&nbsp;</div>
<div>一日，生收家书，以从父晋纳粟，补阆州武职，以生便弓马，取生归侍行。娇顾恋之极，作诗送行，诗曰：</div>
<div>&nbsp;</div>
<div>“绿叶阴浓花正稀，声声杜宇劝春归。相如千里悠悠去，不道文君泪湿衣。”</div>
<div>&nbsp;</div>
<div>生得诗，和韵以复，诗曰：</div>
<div>&nbsp;</div>
<div>“密幄重帏舞蝶稀，相如只恐燕先归。文君为我坚心守，且莫轻拚金缕衣。”</div>
<div>&nbsp;</div>
<div>生终以娇“绿叶阴浓”之语为疑，又成一词，寓《小梁州》以示娇。词云：</div>
<div>&nbsp;</div>
<div>“惜花长是替花愁，每日到西楼。如今何况抛离去也，关山千里，目断三秋。漫回头。殷勤分付东园柳，好为管枝柔。又恐重来绿成阴也，青梅如豆，辜负梁州，恨悠悠。”</div>
<div>&nbsp;</div>
<div>娇知生之疑己，亦以《卜算子》词复之，词云：</div>
<div>&nbsp;</div>
<div>“君去有归期，千里须回首。休道三年绿叶阴，五载花依旧。莫怨好音迟，两下坚心守。三只骰儿十九窝，没个须教有。”</div>
<div>&nbsp;</div>
<div>自后生从父以他故不果行，生居家，行住坐卧，饮食起居，无非为娇兴念，以致沉思成病。因托求医，至舅家。数日，无便可乘与娇一语，至于饮食俱废。舅、妗为之皇皇，医卜踵至，但云生功名失意，劳思所致，终不能知生之心。数日，病小愈。一日，舅出报谒，生因强步至外庑。方伫立，俄而娇至生后。生骇然。娇曰：“偶左右皆他往，妾得便，故来问兄之病。”生回顾无人，因前牵娇衣，欲与语。娇曰：“此广庭也，十目所视，宜即兄室。”生与之俱，及门，忽双燕争泥坠前，娇因舍生趋视。俄舅之侍女湘娥突至娇前，娇大骇，生乃引去。至暮，复会中堂，娇谓生曰：“非燕坠则湘娥见妾在君室矣，岂非天乎！”</div>
<div>&nbsp;</div>
<div>一日晚，娇寻便至生室，谓生曰：“向日‘熙春堂’之约，妾尝思之，夜深院静，非安寝之地。自前日之路观之，足以达妾寝所。每夕侍妾寝者二人，今夕当以计遣去。小慧不足畏也。君至夜分时来，妾开窗以待。”生曰：“固善也，不亦危乎！”娇变色曰：“事至若此，君何畏？人生如白驹过隙，复有钟情如吾二人者乎！事败当以死继之。”生曰：“若然，予何恨乎！”是夜将半，生乃逾外窗，绕堂后数百步，至荼（艹縻）架侧，久求门不得。生颇恐，久之得路至‘熙春堂’，堂广夜深，寂无人声。生大恐，因疾趋入，见娇方开窗倚几而坐，衣红绡衣，下白丝裳，举首向月，若重有忧者，不知生之已至也。生因抉窗而入，娇忽见生，且惊且喜，曰：“君何不告，骇我甚矣！”生乃与娇并坐须臾，即携手入帏，解衣并枕，两情既合，娇啼百态，不觉血渍生衣袖。娇剪其袖而收之，曰：“留此为他日验。”有顷，鸡声催晓，虬漏将阑，娇令生归室，因嘱曰：“此后日间相遇，幸无以前言为戏。”因口占《<a href="http://www.mingqingxiaoshuo.com/zajuxiqu/xiaoshulanqingjipusaman/" target="_blank" class="infotextkey">菩萨蛮</a>》词以赠生：</div>
<div>&nbsp;</div>
<div>“夜深偷展窗纱绿，小桃枝上留莺宿。花嫩不禁抽，春风卒未休。千金身已破，脉脉愁无那。特地祝檀郎，人前口谨防。”</div>
<div>&nbsp;</div>
<div>生亦口占答之：</div>
<div>&nbsp;</div>
<div>“绿窗深伫倾城色，灯花送喜秋波溢。一笑入罗帏，春心不自持。雨云情散乱，弱体羞还颤。从此问云英，何须上玉京。”</div>
<div>&nbsp;</div>
<div>自后，生夜必潜至娇室，凡月余无有知者。岂期欲火所迷，俱无避忌。舅之侍女曰飞红，曰湘娥，皆有所觉，所不知者娇之父母而已。娇亦厚礼红等，欲使缄口，红辈亦未之敢发。</div>
<div>&nbsp;</div>
<div>俄而生以父书促归。既归，则寝食俱废，乃托人微言于父母，遣女媒求娶娇为妇。而私嘱媒致书于娇。略云：“前日佳偶，倏尔旬余。松竹深盟，常存记忆。自抵侍下，无一息不梦想洛浦之风烟也。家事、经史，非惟不复措念，纵一勉强，不知所以为怀。天启其衷，冰人遄往，未审舅妗雅意若何？倘不弃庸陋，则张生之于莺莺，乌足道哉！好事在兹，喜不自制，幸相与谋之。新霜在候，善加保卫。”媒得书即往，殷勤致命。舅曰：“三哥才俊洒落，加以历练老成，老夫得此佳婿，深所愿也。但朝廷立法，内兄弟不许成婚，似不可违。前辱三哥惠访，留住数月，甚能为老夫分忧，老夫亦有愿婚之意。而于条有碍，以此不敢形言。”媒氏再三宛转，终不能得。次日，妗再置酒款媒，娇侍立于侧，知亲议之不谐也，心怀悒怏，但不敢形之言语耳。酒散，适娇至媒前剔灯，媒因私语娇曰：“子非厚卿之私人耶？厚卿有手书，令我致子。”娇竦然微言应曰：“然。”泪坠言下，媒为之改颜，遂探书授娇。娇收置袖间，未敢展视。妗起，娇亦随妗入室。次早，媒再请于舅，且以言迫之。舅怒曰：“此无不可，第以法禁甚严，欲置老夫罪戾也！”媒知其不就，因告归。舅又命妗酌酒与媒为别。娇因侍立，私语媒曰：“离合缘契，乃天为之也。三兄无事宜来。妾年且长，岁月有限，无以姻事不谐为念。”因出手书，令媒持归，以复于生。媒既归，道舅不允之由，遂以娇书与生。生展视，乃新词《满庭芳》一阕也：</div>
<div>&nbsp;</div>
<div>“帘影筛金，簟纹织水，绿阴庭院清幽。夜长人静，消得许多愁！长记当时月色，小窗外情话绸缪。因缘浅，行云去后，杳不见踪由。殷勤红一叶，传来密意，佳好新求。奈百端间阻，恩爱成休。应是朱颜薄命，难陪伴俊雅风流。须相念，重寻旧约，休忘杜家秋！”</div>
<div>&nbsp;</div>
<div>生览诵数遍，殊不胜情。每对花玩月，不觉泪下。</div>
<div>&nbsp;</div>
<div>初，生与成都府角妓丁怜怜最善。怜敏惠殊俊，常得帅府顾盼。生方妙年秀丽，怜怜尤见倾慕。生自秋还里，怜怜屡遣人招生，生托故不往。至是，生之友人陈仲游，亦豪家子也，见生每置恨于临风对月之间，因拉生往成都，遂同至怜怜家。怜喜甚，杯酒话款曲，生但面壁略不致意。怜怪之，委曲询生，终不言。怜意其碍于仲游也，乃留之竟夕。令其女弟侍仲游寝，而自荐于生。枕边切切诘生所以不见答之故，生乃具道与娇相遇之情。怜问曰：“娇娘谁家女也？”生曰：“新任眉州王通判之女也。”怜又问：“其质若何？”生曰：“美丽清绝，西施妃子殆相千百，而风韵过之。”怜因沉思良久，曰：“既名娇娘，又且美丽若此，岂非小字莹卿者乎？”生燥然曰：“尔何由知之？”怜曰：“向者帅府幼子将求婚，酷好美丽，不以门第高下为念，但欲殊色。常捐数千缗，命画工于近地十郡求问，伺隙绘人家美女以献。凡得九人，此其一也。色莹肌白，眼长而媚，爱作合蝉鬓，时有忧怨不足之状。常至帅府内室见之，因记其姓字，果是否？”生曰：“子所言，如亲见其人矣。”怜曰：“宜子之视我若土壤，子之所遇，真天上人也！妾每见其图，佇目不能去，第恨不睹其人。今后至彼，愿以旧鞋丐我。”生诺之。次日抵家，因追念怜怜“天上人”之语，再期杳杳，伤感成疾，困卧累日。父母惊异，询生得病之由。生乃托以梦寐绝怪将不能免，必须求善能驱役鬼神者作法禳之。父乃命良巫祈祝。生密使人厚赂巫者，令向父母言，此为鬼物所凭，必当远避，方可向安。如其不然，生死未判。父母闻巫言，大惊惧，以为诚然。于是议令生往舅家避厄，择日起行。先期之二日，令人取覆舅家，舅妗许之。娇时在父母旁，闻生有来期，喜慰特甚。生亦随觉病差，父母以为得计。</div>
<div>&nbsp;</div>
<div>生至舅居，遇娇于秀溪亭，两情四目，不能自止。暂叩寒暄毕，生欲入谒舅。娇止之曰：“今日邻家王寺丞宅邀往天宁玩赏牡丹，至晚方归，姑止此少息，徐徐而入可也。”乃与娇并坐亭上。娇因谓生曰：“君养慑不如平时，何故？今复来此，何干也？”生疑其言，乃曰：“日月未久，何故忘予？自相离之后，坐不安席，寝不着枕。中间请命严君，冀谐媒妁，而天不从人，竟辜宿望。春花秋月，风台雪榭，无一而非牵情惹恨之处。百计重来，以践旧约。今子乃有‘复来何干’之辞，予失计甚矣！”娇愧谢曰：“君心果金石不渝，妾何以谢君？”因相与欢，移时，同步入室。生至其旧馆，向时所书诗词，濡染如新，怅然自失，复作《鹧鸪天》词以记之，云：</div>
<div>&nbsp;</div>
<div>“甥馆睽违已隔年，重来窗几尚依然。仙房长拥云烟瑞，浮世空惊日月迁。浓淡笔，长短篇，旧吟新诵万愁牵。春风与我浑相识，时遣流莺奏管弦。”</div>
<div>&nbsp;</div>
<div>至晚，舅妗归，生拜谒甚恭。舅问生曰：“闻三哥微恙，想二竖子遁矣。”生谢曰：“惟舅舅怜其微恙，庶得逃免。再造之赐，没齿不忘。”舅妗劳勉之。生就室。自后与娇情意周洽，逾于平昔。住数月，情意益厚，生因忆丁怜怜之言，求旧鞋于娇。娇力询生曰：“安用敝履为哉？”生不以实告。娇不许。</div>
<div>&nbsp;</div>
<div>舅之侍女飞红者，颜色虽美，而远出娇下，惟双弯与娇无大小之别，常互鞋而行。其写染诗词与娇相埒。娇不在侧，亦佳丽也。以妗性妒，未尝获宠于舅。常时出入左右，生间与之语。娇则清丽瘦怯，持重少言，佇视动辄移目。每相遇，生不问，娇则不答。戏狎一笑，则使人魂魄俱飞扬。红尤喜谑浪，善应对，快谈论。生虽不与语，亦必求事以与生言。娇每见之，则有不足之意。及生再至，红亦与之亲狎，娇疑焉。生久求娇鞋不获，一日，娇昼寝，生偶至其侧，因窃鞋趋出。方及寓室，以他事去，未曾收拾。飞红适尾生后，见生遗鞋，红乃疑娇所与者，因收之。生罔知所以。及归室索鞋，毋有也，因怏怏于怀，遂作《青玉案》词以自记。词云：</div>
<div>&nbsp;</div>
<div>“尖尖曲曲，紧把红绡蹙。朵朵金莲夺目，衬出双钩红玉。华堂春睡深沉，拈来绾动春心。早被六丁收拾，芦花明月难寻。”</div>
<div>&nbsp;</div>
<div>及暮，娇问生索鞋，生曰：“此诚我盗去，然随已失之，谅子得之矣，何苦索我耶？”娇乃止。盖飞红拾归，以付娇也。然娇以此愈疑生私通于红矣。一日，见红与生戏于窗外捉蝴蝶，因大怒诟红。红颇憾之，欲以拾鞋事闻妗，未有间也。后遇望日，众出贺舅妗，娇在焉。飞红因语娇所履之鞋，扬言谓生曰：“此即子前日所遗之鞋也。”娇变色，亟以他事语舅妗。会舅妗应接他语不闻。娇因大疑生使红发其私，乃大怨望。自后非中堂相遇，不复求便以见生。女工诸事，略不措意，怨隙之心，行住坐卧皆是也。生亦无以自明。一日，生不意中漫于后园纵步，适于花下见鸾笺一幅，生取而视之，乃《青玉案》词也。</div>
<div>&nbsp;</div>
<div>“花低莺踏红英乱，春心重，顿成愁懒。杨花梦断楚云平，空惹起，情无限。伤心渐觉成牵绊，奈愁绪，寸心难管。深诚无计寄天涯，几欲问，梁间燕。”</div>
<div>&nbsp;</div>
<div>生披味良久，意谓娇词，而疑其字画颇不类娇所书，因携归置于室中书案之上，欲询娇而未果。抵暮，西窗前有金笼养能言鹦鹉一只，甚驯。娇过其侧，戏以红豆掷之，鹦鹉忽言曰：“娇娘子何打我也。”生闻之，亟出室招娇。娇不至，生恳之方来。娇入生室，正凝思不言，忽见案上花笺，因取视之。良久，目申生不语。移时，生曰：“子何时所作也？”娇不答。生又曰：“何故不言？”娇亦不应。生力究之，娇曰：“此飞红词也，君自彼得之，何必诈妾！”生力辨，娇并无一言。徘徊良久，长吁竟拂衣起去，生留之不可。自尔相会愈疏。娇终日熟寝，间一二日才与生一见，见亦不交一言。凡月余，生不能直其事。生一夕迳造娇室，左右寂然，惟见窗上有绝句一章，云：</div>
<div>&nbsp;</div>
<div>“灰篆香难炷，风花影易移。徘徊无限意，空作断肠诗。”</div>
<div>&nbsp;</div>
<div>生察诗，知娇之为己也。乘间语娇曰：“再会以来，荷子厚爱，视前时有加焉。迩日形似之间，不能不为子所弃，何今昔异志乎？”娇初不言，生再诘之，娇潸然涕曰：“妾自遇君后，常恐力日不足。今者君弃妾耳，妾何敢弃君。抑君意既自有主，何必妾望矣！”生曰：“苟有二心，有如此日？”因指天自誓，以明无他事。且曰：“子何疑之甚也？”娇曰：“君偶遗鞋，飞红得之；飞红偶遗词，君且得之，天下偶然之事何多耶！妾不敢怨君，幸爱新人，无以妾为念。”生仰天太息曰：“有是哉。吾怪迩日见子若有忧者，人之情态岂难识哉！子若不信前誓，当剪发大誓于神明之前。”娇乃回笑曰：“君果然否？”生曰：“何害！”娇曰：“若然，后园中池正望明灵大王之祠，此神聪明正直，叩之无不响应。君能同妾企祠大誓，则甚幸也。”生曰：“如命。想明灵大王亦知予心之无他也。”娇乃约以次早与生俱游后园，临东池畔，遥望大王之祠，两人异口同声，拜祈设誓。其辞累千百，不能备载。誓毕，携手而归，恩情有加焉。生自此亦不复与飞红一语。红察之，因大憾。</div>
<div>&nbsp;</div>
<div>一日，生因纵步至后园牡丹丛畔，忽遇娇先已在彼，遽拥抱求欢，娇正言却之，乃解。遂相与携手而过别圃，不觉飞红亦自后潜至，见生娇并行，因促步返舍，语妗曰：“天气晴暄，可入后园，牡丹盛开，能一观否？”妗可其请，遽命红侍行。至园中，瞥见生与娇并行亭畔，左右俱无人。妗因大疑，因呵娇。生乃狼狈返室，惆怅不已，知为飞红所卖。无以自释，强作一词《渔家傲》写其悒怏，云：</div>
<div>&nbsp;</div>
<div>“情若连环终不解，无端招引旁人怪。好事多磨成又败。应难捱，相看冷眼谁瞅睬。镇日愁眉如敛黛，阑杆倚遍无聊赖。但愿五湖明月在。权宁耐，终须还了鸳鸯债。”</div>
<div>&nbsp;</div>
<div>越二日，生自觉无颜，乃告归，舅妗亦不留之。娇夜出，潜与生别，曰：“天乎，得非命欤！相会未期，而有是事。妾独奈何哉！兄归，善自消遣，求便再来。无以疑间，遂成永弃，使他人得计也。”因泣下沾襟，生亦掩泣而别。</div>
<div>&nbsp;</div>
<div>父母以生久在外，妨废书史，间岁功名之会，又复在眼，遂令生于书斋温习旧业。生与其兄纶虽朝夕共学，而思娇之念，无时不然。夜则与兄异榻而寝，怅恨之辞或形于梦寐，恨不能御风缩地，一与娇会。至七月中旬，舅以眉州倅满，道经申生之门，因留宿于生家者累日。此时舅挈家以行，妗、娇寓生家，相随不离跬步，兼飞红、湘娥诸侍女杂然左右，生与娇欲一言不可得。居三日，舅命戒行，车马喧阗，送者络绎于道。妗与娇各登车，诸侍女相随先后。申生亦乘马相送。闯其便曳帘挽车，与娇语旧。娇泪下如雨，不能答，徐曰：“遇君之后，一日为别，不能堪处。况今动是三年，远及千里。一旦思君之切，安保其再能见君乎！但恐妾垂首瞑目，骨化形销，君将眠花卧柳，弃旧怜新，妾枕边思爱，他人有之矣。”生曰：“明灵大王在彼，吾誓不为也。”娇曰：“若然，妾荷君之恩，死且不朽。”乃于袖中出香珮一枚，上有金销团凤，以真珠百粒约为同心结，赠生曰：“睹物思人可也。得暇可求便一来，毋以地远为辞。”言未竟，轩车催动。雾隐前山，晓月半沉，目送不及。生别舅妗辞回，凄然归于书室。晨窗夕灯，学业几废，间为词章，无非寄恨。一日，赋一曲示兄纶。云：</div>
<div>&nbsp;</div>
<div>“春风情性，奈少年辜负窃香名誉。记得当初，绣窗私语，便倾心素。雨湿花阴，月筛帘影，几许良宵遇。乱红飞尽，桃源从此迷路。因念好景难留，光阴易失，算行云何处。三峡词源，谁为我写出断肠诗句？目极归鸿，秋娘声价，应念司空否？甚时觅个彩鸾，同跨归去。”</div>
<div>&nbsp;</div>
<div>兄见之，抚生背曰：“厚卿，以弟之才，当取青紫以显二亲。此词固佳，察弟之心，必有所主。秋期在近，且移此笔，鏖战文场可也。”生但无言。盖生词微寓娇相会之始末，至“乱红飞尽”之句，则直指飞红谋孽之事，其兄不知也。</div>
<div>&nbsp;</div>
<div>及八月，与兄俱就秋试毕，即欲言归。兄再四挽留，生不得已从之。逾数日，生与纶俱在高选，捧捷而归。次年，又与兄纶同及第。兄纶授绵州绵山县主簿，生以弓箭授洋州司户，兄弟归家侍（待）次。时有卖登科记于眉州者，舅因阅之。见生兄弟皆及第，因大喜，归谓妗曰：“二哥、三哥兄弟皆及第，吾家宅相得人矣。但恨相去千里，不能亲贺。”遂遣人致书，且询问“二甥荣授何官，如瓜期未及，能一来款我，以慰老夫忻喜之心否？”生得书，与兄谋曰：“舅有命召，兄宜一行。”纶曰：“父母在，焉可远游？然舅命难违，弟固当往。”于是生欣然治行，诣舅住所。既至，舅见之，且贺且谢。须臾，妗、娇毕见。妗问：“二哥何以不来？”生答兄弟不可俱出之意。舅、妗问劳尽礼。妗终以生前疑似之故，馆生于厅事之东边，去堂甚远。生亦远嫌，寻常非呼召不入。纵或一至堂庑，未尝与娇款狎。或与娇偶然相遇，左右森立，但彼此佇视，不能出一言。生殊无聊，住十余日，欲告归。然终念远来未曾与娇一语，闷闷不适，徘徊久之。一日晨起谒妗，妗未起，因忽遇娇于堂侧。时且早，左右俱未起。娇亟出步，前语生曰：“别兄久矣，思念未尝少息。喜君近取高第。但薄命之人，不能执箕帚以观富贵，为大恨耳！兄不弃远来，何以得此。妾与飞红有隙，君所知也。今妗以年尊多病，不暇他顾。而飞红方用事，跬步动容，无所求便。兄至此已十日矣，妾不能与兄一叙畴昔者，坐此故也。妾每见兄必晨昏入谒，凡七日晨起以俟兄至，而兄每入必晚。今非兄早至，妾安能与兄一语也。”生曰：“我见事变如此，终日兀坐，孤苦之态，不能备言。方欲于一二日间图为归计，缘未及与子一语，故未忍去。今既若此，我虽在此何益？”娇曰：“妾以子故，屈事飞红，尚未得其欢心。自今以往，当愈屈意事之。万一得其回意，则可与兄复如前日。兄果能少留月余否？”因出袖中黄金二十两，与生曰：“恐兄到此或有用度。衣服有不堪者，宜令左右以工直持来，当与兄修治也。”生乃曰：“若果有可谋，虽僻处鬼室，千日亦何害！”顷之，人渐众，生遂出。愈无聊赖，时绕户吟咏，以写怀抱。有二诗云：</div>
<div>&nbsp;</div>
<div>“庭院深深寂不哗，午风吹梦到天涯。出墙新竹呈霜节，匝地垂杨滚雪花。觅句闲来消永日，遣愁聊复酌流霞。狂风（蜂）全不知人意，早向窗前报晚衙。”</div>
<div>&nbsp;</div>
<div>“簟展湘纹浪欲生，幽人自感梦难成。倚床剩觉添风味，开户何妨待月明。拟倩蛙声传密意，难将萤火照离情。遥怜织女佳期近，时看银河几曲横。”</div>
<div>&nbsp;</div>
<div>生在舅家，自秋及冬，岁将暮矣，慕恋之心，终无以自遣。每夜，明烛独坐，夜半言就枕。所居室东边，有修竹数竿，竹外有亭。前任州官有子妇，美而少，因得暴疾，遂至不起，殡于亭中。经岁后，移归乡里，然精诚常在亭中，每为妖祟以迷少年。生不知其详。一夕，方掩关而坐，将及二更许，忽闻窗外步履声。生意其兵吏夜起，不以为怪。顷之，叩窗甚急，生出视，则见娇娘独立窗下，曰：“君何不启？候君久矣！”生不知妖，欣然与之入室，曰：“子何以得此来？”答曰：“舅、妗熟寝，无有知者，故来相就。”将旦告去，嘱生曰：“此后妾必夜至，兄无事不必至中堂，或入偶相遇，不必以言相问，恐人有所觉也。妾或与君语，君宜引去不对，则人将谓君无心于妾，庶可释疑也。”生曰：“子必夜至，吾入何为？”言迄，遂去。自后妖夜必至，凡月余，人莫知之。</div>
<div>&nbsp;</div>
<div>娇自生再至，益屈己以事飞红。平日玩好珍奇之物，红一开口，则举赠之，锦绣珠玉，惟红所欲。呼之为红娘子。红见娇之待己厚也，渐释旧憾，与娇稔密，娇结之愈至。时小慧年已长，见娇屈意事红，语娇曰：“娘子贵人，飞红贱者，奈何以贵事贱？”娇因叹曰：“我之遇申生，尔所知也。红与我有隙，屡窘挠我。所以不自爱而屈事之者，为生设也。”因吟诗一绝云：</div>
<div>&nbsp;</div>
<div>“雨勒春寒花信迟，痴云碍月夜光微。披云阁雨凭谁力，花月开园且待时。”</div>
<div>&nbsp;</div>
<div>吟毕，因泣下。慧曰：“娘子芳年秀丽，禀性聪明，立身郑重。向时游玩花园，与湘娥并行，娥不相让，先登楼梯，娘子怒以告夫人，夫人不治，凡不食者两日，其负气有如此者。前年罢官西归，驿舍床帐不备，重以绣茵，周以罗帏，犹思其不洁，焚沉爇麝，夜半方寝，其爱身有如此者。娘子善歌，众所共知，亲族聚会，申请再四，终不肯出一声，其重言有如此者。今既委千金之身于申生，若弃敝屣，而又下事飞红，丧尽名节，此妾所大不晓者。况娘子才色，名闻于时久矣。苟求婚姻，岂不能得一申生乎？又兼申生一第之后，视娘子颇似无情，今虽在此，呼之不来，问之不对，谅必有他意。娘子何自苦执如此！”娇曰：“尔勿言。天下岂复有钟情如申生者乎！必不负我。”慧知娇心如铁石，乃亦谄事飞红。红感娇之情，尽释前憾。喟然谓娇曰：“娘子近日以来，憔悴特甚，若重有所思者，何不与红一言。红受娘子之恩厚矣。苟有效力，当以死报。”娇但流涕不言。红固叩之。乃曰：“我之遇申生，尔所知也，他何言。”红曰：“此易事。妗年尊，终日于小楼看经。堂室之事，娘子主之。果有所图，敢不唯命。”娇郑重谢之。自此红常与娇为地，求以见生。</div>
<div>&nbsp;</div>
<div>然生每夜遇妖之后，以为真娇之来，累十余日，不入中堂。间或遇娇，则远自引避。其精神昏倦，终日思睡，娇亦疑之。至晚，遂令小慧及红房下小侍女兰兰，夜出伺生起处。慧与兰兰同至生室，慧因窗内灯明，穴而窥之，见生与一女子对坐，颜色态度与娇无异，因私相叹骇。归室，则见娇与红并坐于室。慧曰：“娘子适至生室乎？”娇曰：“我自遣尔去，我二人坐此未尝动，尔安得妄言。”慧、兰同声曰：“适来申生与女子对坐，绝似娘子。若此，则彼为何人也？”娇、红大骇。良久，红曰：“旧闻此地多鬼魅，得无是乎，宜其待娘子恝然也。”因欲与慧、兰等再出穷之，以夜深而止。明晨，娇诈以妗命召生入室，再四方来。小慧前导，至后室，见娇独坐，生<a href="https://www.mingqingxiaoshuo.com/xueshuzashu/fanghuang/" target="_blank" class="infotextkey">彷徨</a>欲去，娇即前挽生袖曰：“君且勿去，将有事语君。”生不得已乃坐。娇曰：“君近日何相弃？妾之待兄亦至矣，一旦若是，岂平昔所望于兄者！”生不答。娇又曰：“兄每夕所遇者何人？”生曰：“无之。”娇曰：“不必隐讳。”生谓诈己，乃左右顾盼，切切曰：“子令我勿言，何窘我也。”娇曰：“妾有何事，令君勿言？”生大骇，因曰：“左右有人乎？”娇曰：“无之。”娇又曰：“妾自别君之后，迄今将两岁矣。兄此来，妾亦何便得与君款密，何尝嘱君勿言。”生曰：“子何反复也。子自前月以来，每夜必至我室，嘱我勿言，惧飞红之辈生衅也。子今乃有是说，何故？”娇曰：“妾室未尝一出。君之室所居穷僻，久闻其中多怪，谅必鬼物化妾之形以惑君。妾自屈事飞红之后，已得其欢心。日夕使人招兄，兄不至。纵一来，与兄谈话，兄又不答。日夕不知所谓，将谓兄有异心。夜来使小慧、兰兰伺兄起处，乃见一女子，形状如妾，与兄对坐，此非鬼祟而何！故今日召兄实之耳。君不信，则召红证之。”乃潜使人呼红。红至，谓生曰：“郎君何弃娘子也？”因具道昨夕之事。生骇然汗下浃背，罔知所出。乃谢曰：“非子眷眷不忘，则我将死于鬼祟手矣！第恨两月以来，负子恩爱之情，其何以为报。”因大恐，不敢出息其室，至暮犹在中堂。红乃为娇谋，止以生为鬼所惑告妗。妗疑之曰：“安有是理！”红欲实其言，至一更许，令生且出室，生惧不敢往。红曰：“第往彼，妾将有为也。”因戒生曰：“今夜二鼓，妾与妗来观，如彼来，妾与妗远望，恐见其类娇，则生疑矣。如索君，君亦勿言似娘子也。”生勉强许之。至二鼓初，鬼果来。生虽与对坐，心惊胆栗。未定间，红、妗已至窗前，果见一妇人。妗欲细视，红惧其事发露，因大抚窗趋入，鬼果不见。生初闻娇之言，且信且疑，及是，生方大悟。妗因询生曰：“适为何人？”生愧谢曰：“不知其鬼也，愿妗救我。”于是妗与红谋，移生入中堂。舅知之，广求明师符水，以与生饮。生后卧病累日，寻亦向安。自尔，生起居皆在宅内。娇亦不以向日相弃介意，欢爱如平日。或至生室连夕，妗亦不知也。生追思鬼惑之事，深得娇、红之救己，乃作《望江南》词以谢之。词云：</div>
<div>&nbsp;</div>
<div>“从前事，今日始知空。冷落巫山十二峰，朝云暮雨意无踪。一觉大槐宫。”</div>
<div>&nbsp;</div>
<div>“花月地，天意巧为容。不比寻常三五夜，清辉香影隔帘栊。春在画堂中。”</div>
<div>&nbsp;</div>
<div>又两月余，妗以病死，娇哀毁殊甚，几不堪处。生见舅家事纷纭，乘间告归。娇因谓生曰：“昔日之别，不谓复有今日，幸欣再会。奈何罹此祸变，哀毁之中，不暇与兄款曲。暂归。宜再来也。”因长吁曰：“数年之间，送兄者屡矣。知此别后，当复如何？”生无言，但掩泪为别。明日，辞舅归。至家中，父母闻妗之亡，皆惊恸嗟泣。</div>
<div>&nbsp;</div>
<div>明年六月，舅满任回，再过生门，留宿数日。自妗之死，飞红专宠于舅，因宛转为娇媒，因与舅曰：“夫人不幸先逝，善父年少，家事无人主持，何不拉三哥同归经理。且其瓜期未及也。”舅欣然之。欲拉生去，生父不欲。生闻之，心切意喜，因乘间嘱红俾舅再三拉之。舅如言，力与生父言之。父不得已，乃令生行。遂同到舅家。住两月，舅即为再调任计，谓生曰：“家中事绪繁多，小儿幼失所恃，三哥不妨在此相与维持，俟有美赴之期，当竭力助行。”生诺之，舅遂行。生厚赂舅之左右，莫不欢悦。生因与娇绝无间隔。院宇深沉，帘幕掩映，玉枕相挨，朱阑共倚，举盏飞觞，嬉笑讴吟，曲尽人间之乐。逾半载，舅以举员未足，再调利州倅以归。左右得生之赂，加以事大体重，无敢言及之者，惟于舅前为生延誉。舅归之后，见生经理其家，事事有伦。知生才干有余，又妙年高第，前程未可量，切悔向日背亲之谋。间使红委曲问生。一夕，生方与娇间坐，红趋至曰：“郎君、娘子平昔之愿谐矣，敢不拜贺！”娇询之，红曰：“舅又有结好之意，使妾审订郎君，惧郎君之不从也。”娇曰：“天果不违人耶！”因大喜忘寐。是夕，红反命于舅。遂遣媒之生家。生父母亦允，行聘有日矣。</div>
<div>&nbsp;</div>
<div>丁怜怜者，自生别后，久之，偶入帅府，至西书院，所画美人犹在壁上，帅子坐其旁。怜怜仰视久之。帅子问曰：“天下果有如此妇人乎？”怜曰：“有之。”因指娇像曰：“此画尚未尽其一二。足极小，眉极修，词草翰墨无出其右。以此女实之，想其他皆然。”帅子喜曰：“我将求婚此女。”怜曰：“无用也。闻此女久有外遇，恐非全身。”帅子曰：“得妇如此，幸已甚矣，此不足问。”怜悔失言，力解不获。帅子遂令亲信，恳告其父，求婚于王。王时倅眉州未回，故无言及此者。逮王再调归家，待次之日，帅遂遣媒求婚。王初拒之再四，帅逼以威势，赂以货财，不得已遂许之。娇夜挂帅书，至生室告曰：“前日姻约复败矣，帅子求婚，家君迫于权要，许之矣。兄何以为计？”生曰：“事在他日，当徐图之。”娇自是见生愈密，然一相遇，则惨惨不乐。平生善歌，每作哀怨之音，则闻者动容，或至流涕。虽与生至相得，未尝对生一歌。生或潜听，娇觉之，则又中辍，生每以为嫌（慊）。至是，生方请自歌词《一丛花》云：</div>
<div>&nbsp;</div>
<div>“世间万事转头空，何物似情浓？新欢共把愁眉展，怎知道新恨重逢。媒妁无凭，佳期又误，何处问流红？　欲歌先咽意冲冲，从此各西东。愁怕到黄昏，窗儿外疏雨泣梧桐。仔细思量，不如桃李，犹解嫁东风。”</div>
<div>&nbsp;</div>
<div>歌未终，黯黯然泪下如雨。生平生嗜好有不能致者，娇广用金玉售以遗生。一夕，家宴罢，至就寝，生被酒未能卧。娇秉烛侍侧。生从容问曰：“尔来眷我何益厚也？”娇曰：“始者，妾谓可托终身于君，今既不如所愿，事兄盖有日矣。虽尽此身，何足以谢。”生大感恸。居数日，娇忽卧病，不得与生会者仅二月。一日，舅出谒，生厚赂左右，欲一见娇。左右扶娇至生室之侧，生迎与相见，呜咽不已。良久，娇乃曰：“乐极生悲，俗语不诬。妾病，不能扶持，生愿不谐，死亦从兄，在所不恤也。”语竟，倚生之怀，似无所主。左右惊扶而入，久之方醒。生亦自此闷闷，作事颠倒，语言无实，目前所为，旋踵而忘。舅甚怪之。</div>
<div>&nbsp;</div>
<div>秋八月，帅子纳币促亲期，舅许之。娇病少瘳，因他事怒小鬟绿英。绿英怀恨，乘间以娇平日所为之事，从实告舅。舅怒，审实于红，将治之。红绐曰：“小娘子读书知礼，岂不知失身之为大辱。且重厚少言，爱身若珠玉，择地而行，相公所知也。况申生功名到手，举动不妄，堂庑之间不命之入不敢入，未尝与娇一语戏狎。倘有是事，妾岂不知。细人之言，未宜深信。且亲期在近，不宜自为此不美也。”舅方宠任飞红，信其言，不复再问，止加防闲。申生度势不可留，乃告娇曰：“今日之事，舅知之矣，行计不可缓也。子亲期去此止两月，勉事新君，吾与子从此诀矣！”娇怒曰：“兄，丈夫也，堂堂六尺之躯，乃不能谋一妇人。事已至此，更委之他人，君其心乎！妾身不可再辱，既以与君，则君之身也。”因掩面大恸。生方悟，去留未决。俄得家书，报父有疾，遣仆马促生回。不得已，入谒舅告别。舅时坐中堂，娇闻之，出立舅后，回目佇视，不能出半语。舅曰：“子归后，府君无恙，宜再来。娇娘亲礼在即，家事纷纭，无执干者。”生辞曰：“令爱亲期已近，甥归侍亦须累月，又瓜期将及，动是数年，重会未可知也。舅宜善自爱。”生因再拜。舅曰：“娇娘在近出室，子来期未定，未必相会。”因呼出别生。娇闻语，洒泪不能止，惧舅见之不敢前，背面遁去，再四呼之不至。生遂别舅而归。</div>
<div>&nbsp;</div>
<div>娇自生去，日夜悲泣，未尝览镜，芳容顿改。近半月，病愈甚，将不能起。红乃潜书促生来，便与为决。生得书，以无故不敢告父母，乃夜遁，潜至娇之门，住两日，舅亦不知也。生时舣舟岸下，冀一见娇后即归。盖虑父母知之，必获重责。明日，舅送旧守以出郊外时，红乃与娇私出，即上生舟。娇执生手大恸曰：“郎不来矣。不幸迫于父母之命，不能相从。兄今青云万里，厚择佳配，共享荣贵，妾不敢望也。向时与兄拥炉，谓事不济，当以死谢。妾敢背此言耶！兄气质孱薄，常多病，善摄养，毋以妾为念。”因出断袖还生曰：“谢兄厚恩，复思此景，其可再得乎！”哭愈恸，红亦泪下。久之，红惧有他变，诈语娇曰：“舅将至矣，宜速登岸。”娇含泪口占一绝为别，云：</div>
<div>&nbsp;</div>
<div>“合欢带上真珠结，个个团圆又无缺。当时把向掌中看，岂意今朝千古别。”</div>
<div>&nbsp;</div>
<div>生悲不能和，一揖而别。</div>
<div>&nbsp;</div>
<div>娇佳期已逼，乃托感疾佯狂，蓬头垢面，以求退亲。父迫之，娇引刀自戮，左右救之，得不殒，因绝食数日，不能起。红委曲开谕之，曰：“娘子平生俊快，岂不谙晓世事。帅家富贵极矣，子弟端方俊拔，殆过申生，娘子何苦如是耶？且闻媒者之言，彼之欲得娘子，甚如饥渴，其他皆所不问，娘子何自弃也？况申生归后，亦已议亲贵族，彼盖亦绝念于此矣！”因图帅子之貌以献娇：“得婿如是，亦无负矣。”娇曰：“美则美耳，非我所及。事止此矣，吾志不易也。”红又诈为娇旧遗生香珮，下结以破环只钗，谓生遣遗娇，因言已结他姻之意以相绝。娇见之泣下，曰：“相从数年，申生之心事我岂不知者。彼闻我有他故，特为此以开释我耳。”因取香珮细认，觉其虚，因曰：“我故知申生不如是也。我始以不正遇申生，终又背而之他，则我之氵㸒荡甚矣。既不克其始，又不有其终，人谓我何？红娘子爱我厚矣，幸勿多言。我固不爱一身以谢申生也。”遂不复言。舅闻而亦怜之，业已成矣，无可奈何。遣红辈百端为之开释，终莫能悟。娇遂吟诗二首，寄与申生别云：</div>
<div>&nbsp;</div>
<div>“如此钟情古所稀，吁嗟好事到头非。汪汪两眼西风泪，犹向阳台作雨飞。”</div>
<div>&nbsp;</div>
<div>“月有阴晴与圆缺，人有悲欢与会别。拥炉细语鬼神知，拚把红颜为君绝。”</div>
<div>&nbsp;</div>
<div>间隔数日，娇竟以忧卒。</div>
<div>&nbsp;</div>
<div>生方接来诗，而讣音随至，茫然自失，对景伤怀，独坐则以手书空咄咄，若与人语。因赋《忆瑶姬》词以吊娇娘，词曰：</div>
<div>&nbsp;</div>
<div>“蜀下相逢、千金丽质，怜才便肯分付。自念潘安容貌，无此奇遇。梨花掷处，还惊起，因共我拥炉低语。今生拚两两同心，不怕旁人间阻。此事凭谁处？对神明为誓，死也相许。徒思行云信断，听箫归去，月明谁伴孤鸾舞？细思之，泪流如雨。便因丧命，甘从地下，和伊一处！”</div>
<div>&nbsp;</div>
<div>生兄纶见此词尾句，知其语不祥，因再三慰解，终不能堪。又于壁上题诗一绝，以别父母。诗曰：</div>
<div>&nbsp;</div>
<div>“窦翁德邵如椿古，蔡母年高与鹤齐。生育恩深俱未报，此身先死奈虞兮！”</div>
<div>&nbsp;</div>
<div>题毕，简娇所赠香罗帕，自缢于书窗间，为家人所觉，救免。兄纶与生之素识，皆来劝解之。且曰：“大丈夫志在四方，弟少年高科，青云足下，而甘死儿女子手中耶！况天下多<a href="http://www.mingqingxiaoshuo.com/shitairenqing/meifuren/" target="_blank" class="infotextkey">美妇人</a>，何必是。”生色变气逆，不能即对，徐曰：“佳人难再得！”因回顾二亲，叮咛曰：“二哥才学俱优，妙年取功名，且及瓜期，前程万里，显亲扬名，大吾门户，承继宗祧，一夔足矣，惟大人割不忍之恩。”又顾兄纶曰：“双亲年高侍养，纯不孝，不能酬罔极之恩，惟兄念之！”自是神思昏迷，不思饮食，日渐羸，竟奄奄不起。父母大恸，即日驰书告舅。</div>
<div>&nbsp;</div>
<div>舅得书，飞红辈知之，举家号泣。舅因呼红痛责之曰：“往时问汝，汝何不实告我！稔成事变，以至于此，皆汝之咎。”红不能对，因伏地请罪。久之，舅意稍解，乃曰：“事已如此，不可及矣。两违亲议，亦老夫之罪也。”因痛自悔。又谓红曰：“生前之愿，既已违之矣，与死后之姻缘可也。我今复书，举娇柩以归于申家，得合葬焉。殁而有知，其不怏怏于泉下也必矣。”于是复书，以此言告于生之父母。许焉。越月，得吉日，戒严，遂舁娇柩以归生家。舅书自悔责，且谢两背姻盟之非。乃遣红来弔慰，营办丧事。又月余，询谋佥同，乃合葬于濯锦江边。葬毕，红告归。抵舍之明日，因与小慧过娇寝所，恍惚见娇与生在室，相对笑语。红仓皇告舅，舅复与往寝所物色之，则无有矣。惟见壁间之词一阕，云：</div>
<div>&nbsp;</div>
<div>“蓬闺爱绝，长向碧瑶深处歇。华表来归，风物依然人事非。月光如水，偏照鸳鸯新冢里。黄鹤催班，此去何时得再还？”</div>
<div>&nbsp;</div>
<div>舅见此词，不觉哀悼。所留字迹，半浓半淡，寻亦灭去。舅与红辈皆惊异嗟叹而已。</div>
<div>&nbsp;</div>
<div>○刘苏哥</div>
<div>&nbsp;</div>
<div>颖妓刘苏哥，往岁与悦已者密约相从，而其母禁之至苦，不胜郁抑。以盛春美景，邀同韵者联骑出城，登高冢相对恸哭，遂卒。晏元献戏题绝句弔之云：</div>
<div>&nbsp;</div>
<div>“苏哥风味逼天真，恐是文君向士人。何日九原芳草绿，一杯絮酒哭青春。”</div>
<div>&nbsp;</div>
<div>○崔涯</div>
<div>&nbsp;</div>
<div>崔涯妻雍氏，扬州总校女也。仪质闲雅，夫妇甚睦。雍族以崔郎甚有诗名，资赡每厚。涯略不加敬于妻父，但呼雍老而已。雍渐不能堪，勃然仗剑呼女而出，曰：“某河朔之人，惟袭弓马，养女合嫁军士。从慕士流之德，是以相就，今甚悔之。小女既错嫁，不可别醮，便可出家。如若不从，吾当挥剑。”立命其女剃发为尼。涯方悲泣谢过，雍不听，女亦号恸而别。涯赠诗云：</div>
<div>&nbsp;</div>
<div>“陇上流泉陇下分，断肠呜咽不堪闻。姮娥一入宫中去，巫峡千秋空白云。”</div>
<div>&nbsp;</div>
<div>微妻之父，所以微妻也。崔郎何不为妻地？妻既相睦，何不闻进一言？</div>
<div>&nbsp;</div>
<div>○陆务观</div>
<div>&nbsp;</div>
<div>陆务观（游）初娶唐氏，于其母夫人为姑侄。伉俪相得，而弗获于姑，因出之。唐改适同郡宗子。尝春日出游，相遇于禹迹寺南之沈氏园。唐以语宗子，遣致酒肴，陆怅然久之。为赋《钗头凤》题园壁，云：</div>
<div>&nbsp;</div>
<div>“红酥手，黄藤酒，满城春色宫墙柳。东风恶，欢情薄。一怀愁绪，几年离索。错！错！错！春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫！莫！莫！”</div>
<div>&nbsp;</div>
<div>唐见而和之，有“世情薄，人情恶”之句。未几，怏怏而卒。闻者为之怅然。放翁自与唐邂逅，绝不能忘情。每过沈园，必登寺眺望，有绝句云：</div>
<div>&nbsp;</div>
<div>“落日城南鼓角催，沈园非复旧池台。伤心桥下春波绿，曾见惊鸿照影来。”</div>
<div>&nbsp;</div>
<div>及唐死，沈园亦三易主矣。放翁怅然有怀，复有诗云：</div>
<div>&nbsp;</div>
<div>“枫叶初丹槲叶黄，河阳愁鬓怯新霜。林亭感旧空回首，泉路凭谁说断肠。坏壁醉题尘漠漠，断云幽梦事茫茫。年来俗念消除尽，回向蒲龛一炷香。”</div>
<div>&nbsp;</div>
<div>嗣后梦游沈氏园，又作二绝云：</div>
<div>&nbsp;</div>
<div>“路近城南已怕行，沈家园里更伤情。香穿客袖梅花在，绿蘸寺桥春水生。”</div>
<div>&nbsp;</div>
<div>“城南小陌又逢春，只见梅花不见人。玉骨久成泉下土，墨痕犹锁壁间尘。”</div>
<div>&nbsp;</div>
<div>又，陆放翁之蜀，宿一驿中，见题壁云：</div>
<div>&nbsp;</div>
<div>“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。”</div>
<div>&nbsp;</div>
<div>放翁询之，则驿卒女也，遂纳为妾。方余半载，夫人逐之，妾赋《卜算子》云：</div>
<div>&nbsp;</div>
<div>“只知眉上愁，不识愁来路。窗外有芭蕉，阵阵黄昏雨。晓起理残妆，整顿教愁去。不合画春山，依旧留愁住。”</div>
<div>&nbsp;</div>
<div>夫出一爱妻得一妒妻，母夫人之为放翁计者误矣！然爱妻见逐于母，爱妾复又逐于妻，何放翁之多不幸也！</div>
<div>&nbsp;</div>
<div>○舒氏女</div>
<div>&nbsp;</div>
<div>王齐叟字彦龄，任侠有声，爱唱《望江南》词。娶舒氏女，亦工篇章。常以使酒忤翁，逐之，竟致离绝。而夫妇之好元无乖张。女在父家，一日行池上，怀其夫，作《点绛唇》曲云：</div>
<div>&nbsp;</div>
<div>“独自临流，兴来时把栏干凭。旧愁新恨，耗却来时兴。鹭散鱼潜，烟敛风初定。波心静，照人如镜，少个年时影。”</div>
<div>&nbsp;</div>
<div>○秋胡</div>
<div>&nbsp;</div>
<div>鲁秋胡者，娶妻五日，而游宦。三年休，还家。遇一妇采桑于郊，胡见而悦之，乃遗黄金一镒。妇曰：“妾有夫游宦不返，幽闺独处，三年于兹，未有被辱于今日也！”采不顾。胡惭而行。归家，问家人妻何在？曰：“行采于郊未返。”既还，乃曩所挑之妇也。胡大惭。妇责之曰：“见色弃金，而忘其母，大不孝也！任君别娶。”遂赋诗一绝，赴沂水而死。其诗云：</div>
<div>&nbsp;</div>
<div>“郎恩叶薄妾冰清，郎与黄金妾不应。若使偶然通一语，半生谁信守孤灯。”</div>
<div>&nbsp;</div>
<div>○窦玄妻</div>
<div>&nbsp;</div>
<div>汉窦玄，字叔高，平陵人。形貌绝异，天子以公主妻之。旧妻为夫所弃，既寄书以别，并赋以歌，词旨哀怨，时人怜而传之。歌曰：</div>
<div>&nbsp;</div>
<div>“茕茕白兔，东走西顾。衣不如新，人不如故。”</div>
<div>&nbsp;</div>
<div>○谢氏女</div>
<div>&nbsp;</div>
<div>王肃在江南，娶谢氏女。及至魏，尚陈留长公主。其后谢氏为尼来奔，作诗赠肃曰：</div>
<div>&nbsp;</div>
<div>“本为薄上蚕，今作机上丝。得络逐胜去，愿忆缠绵时。”</div>
<div>&nbsp;</div>
<div>公主代肃答赠曰：</div>
<div>&nbsp;</div>
<div>“针是贯丝物，目中常任丝。得帛缝新去，何能纳故时。”</div>
<div>&nbsp;</div>
<div>肃闻之甚惆怅，遂造正觉寺憩焉。</div>
<div>&nbsp;</div>
<div>○莺莺</div>
<div>&nbsp;</div>
<div>唐贞元中，有张生者，性温茂，美风容，内秉坚孤，非礼不可入。或朋从游宴，扰杂其间，他人皆汹汹拳拳，若将不及，张生容顺而已，终不能乱。以是年二十三，未尝近女色。知者诘之，谢而言曰：“登徒子非好色者，是有氵㸒行。余真好色者，而适不我值。何以言之？大凡物之尤者，未尝不留连于心，是知其非忘情者也。”亡几何，张生游于蒲。蒲之东十余里，有僧舍曰“普救寺”，张生寓焉。</div>
<div>&nbsp;</div>
<div>适有崔氏孀妇，将归长安，路出于蒲，亦止兹寺。崔氏妇，郑女也。张出于郑，绪其亲，乃异派之从母。是岁，浑瑊薨于蒲。有中人丁文雅，不善于军，军人因丧而扰，大掠蒲人。崔氏家财甚厚，多奴仆。旅寓惶骇，不知所托。先是，张与蒲将之党有善，请吏护之，遂不及于难。十余日，廉使杜确奉命总戎，军由是戢。郑德张甚，因饰馔宴张于中堂，俾子女以兄礼见。子曰欢郎，可十余岁，容甚温美。次命女：“出拜尔兄，尔兄活尔。”久之，辞疾。郑怒曰：“张兄保尔之命。不然尔且虏矣。能复远嫌乎？”久之，乃至。常服悴容，不加新饰，垂鬟接黛，双脸断红而己。颜色艳异，光辉动人。张惊，为之礼。因坐郑傍，以郑之抑而见也，凝睇怨绝，若不胜其体者。问其年，郑曰：“十七年矣。”张生稍以词导之，不对。终席而罢。张自是惑之，愿致其情，无由得也。</div>
<div>&nbsp;</div>
<div>崔之婢曰红娘。生私为之礼者数四，乘间遂道其衷。婢果惊沮，溃然而奔。张生悔之。翌日，婢复至。张生乃羞而谢之，不复云所求矣。婢因谓张曰：“郎之言，所不敢言，亦不敢泄。然而崔之族姻，君所详也。何不因其德而求娶焉？”张曰：“予始自孩提，性不苟合。或时纨绮间居，曾莫流盼。不谓当年，终为所蔽。昨日一席间，几不自持。数日来，行忘止，食忘饱，恐不能逾旦暮。若因媒氏而娶，纳采、问名，则三数月间，索我于枯鱼之肆矣。尔其谓我何？”婢曰：“崔之贞顺自保，虽所尊不可以非语犯之。下人之谋，固难入矣。然而善属文，往往沉吟怨慕。君试为喻情诗以乱之。不然，则无由也。”张大喜，立缀《春词》二首以投之。词云：</div>
<div>&nbsp;</div>
<div>“春来频到宋家东，垂袖开怀待好风。莺藏柳暗无人语，惟有墙花满树红。”</div>
<div>&nbsp;</div>
<div>“深院无人草树光，娇莺不语趁阴藏。等闲弄水浮花片，流出门前赚阮郎。”</div>
<div>&nbsp;</div>
<div>是夕，红娘复至，持采笺以授张，曰：“崔所命也。”题其篇曰《明月三五夜》。其词曰：</div>
<div>&nbsp;</div>
<div>“待月西厢下，迎风户半开。拂墙花影动，疑是玉人来。”</div>
<div>&nbsp;</div>
<div>张亦微喻其旨。时二月旬有四日矣。</div>
<div>&nbsp;</div>
<div>崔之东有杏花一树，扳援可逾。既望之夕，张因梯其树而逾焉。达于西厢，则户半开矣。红娘寝于床，生因惊之。红娘骇曰：“郎何以至？”张因绐之曰：“崔氏之笺召我矣，尔为我告之。”亡几，红娘复来。连曰：“至矣，至矣！”张生且喜且骇，心谓获济。及崔至，则端服严容，大数张曰：“兄之恩，活我之家厚矣。是以慈母以弱子幼女见托。奈何因不令之婢，致氵㸒逸之词。始以护人之乱为义，而终掠乱以求之。是以乱易乱，其去几何？诚欲寝其词，则保人之奸，不义。明之于母，则背人之惠，不祥。将寄于婢仆，又惧不得发其真诚。是用托短章，愿自陈启。犹惧兄之见难，是用鄙靡之词，以求其必至。非礼之动，能不愧心。特愿以礼自持，无及于乱。”言毕，翻然而逝。张自失者久之。复逾而出，于是绝望。</div>
<div>&nbsp;</div>
<div>数夕，张君临轩独寝，忽有人觉之，惊歘而起，则红娘敛衾携枕而至，抚张曰：“至矣，至矣！睡何为哉！”并枕同衾而去。张生拭目危坐久之，犹疑梦寐。俄而红娘捧崔氏而至。至则娇羞融冶，力不能运支体，曩时端庄，不复同矣。是夕，旬有八日也。斜月晶荧，幽辉半床。张生飘飘然，且疑神仙之徒，不谓从人间至矣。有顷，寺钟鸣，天将晓，红娘促去。崔氏娇啼宛转，红娘又捧之而去，终夕无一言。张生辨色而兴，自疑曰：“岂其梦邪？”及明，睹妆在臂，香在衣，泪光荧荧然，犹在席也。</div>
<div>&nbsp;</div>
<div>是后十余日，杳不复至。张生赋《会真诗》三十韵，未毕，而红娘适至，因授之，以贻崔氏。自是复来，朝隐而出，暮隐而入，同会于曩所谓西厢者几一月。</div>
<div>&nbsp;</div>
<div>张生将之长安，先以诗谕之。崔氏宛无难词，然而愁怨之容动人矣。将行之夕，再不复可见。而张生遂西。不数月，复游于蒲，舍于崔氏者又累月。崔氏甚工刀札，善属文。求索再三，终不可见。往往张生自以文挑之，亦不甚观览。大略崔之出人者，势（艺）必穷极，而貌若不知；言则敏辨，而寡于酬对；待张之意甚厚，然未尝以词继之。时愁艳幽邃，恒若不识，喜愠之容，亦罕形见。异时独夜操琴，愁弄凄恻。张窃听之。求之，则终不复鼓矣。以是愈惑之。张生俄以文调及期，又当西去。当去之夕，不复自言其情，愁叹于崔氏之侧。崔以阴知将诀矣，恭貌怡声，徐谓张曰：“始乱之，终弃之，固其宜矣。愚不敢恨。必也君乱之，君终之，君之惠也。则没身之誓，其有终矣。又何必深憾于此行？然而君既不怿，无以奉宁。君尝谓我善鼓琴，向时羞颜，所不能及。今且往矣，既君此诚。”因命拂琴，鼓《霓裳羽衣·序》，不数声，哀音怨乱，不复知其是曲也。左右皆歔欷。崔亦遽止之，投琴，泣下流涟，趋归郑所，遂不复至。明旦而张行。</div>
<div>&nbsp;</div>
<div>明年，文战不胜，遂止于京。因贻书于崔，以广其意。崔氏缄报之词，粗载于此，云：</div>
<div>&nbsp;</div>
<div>“捧览来问，探爱过深。儿女之情，悲喜交集。兼惠花胜一合，口脂五寸，致耀首膏唇之饰。虽荷殊恩，谁复为容。睹物增怀，但积悲叹耳。伏承示于京中就业，进修之道，固在便安。但恨僻陋之人，永以遐弃。命也如此，知复何言！自去秋以来，尝忽忽如有所失。于喧哗之下，或勉为语笑，闲宵自处，无不泪零。乃至梦寐之间，亦多叙感咽离忧之思，绸缪缱绻，暂若寻常。幽会未终，惊魂已断。虽半衾如煖，而思之甚遥。忆昨拜辞，倏逾旧岁。长安行乐之地，触绪萦情，何幸不忘幽微，眷念亡斁。鄙薄之志，无以奉酬。至于终始之盟，则固不在鄙。昔中表相因，或同宴处，婢仆见诱，遂致私诚。儿女之心，不能自固。君子有援琴之挑，鄙人无投梭之拒。及荐寝席，义盛意深。愚陋之情，永谓终托。岂期既见君子，而不能定情，致有自献之羞，不复明侍巾帻。没身永恨，含叹何言！倘仁人用心，俯遂幽劣，虽死之日，犹生之年。如或达士略情，舍小从大，以先配为丑行，谓要盟之可欺，则当骨化形销，丹诚不没，因风委露，犹托清尘。存没之诚，言尽于此。临纸呜咽，情不能申。千万珍重，珍重千万！玉环一枚，是儿婴年所弄，寄充君子下体所佩。玉其坚润不渝，环取其终始不绝。兼乱丝一絇，文竹茶碾子一枚。此数物不足见珍，意者欲君子如玉之贞，矢志如环不解。泪痕在竹，愁绪萦丝。因物达诚，永以为好耳。心迩身遐，拜会无期。幽愤所钟，千里神合。千万珍重！春风多厉，强饭为佳。<a href="http://www.mingqingxiaoshuo.com/xueshuzashu/shenyan/" target="_blank" class="infotextkey">慎言</a>自保，无以鄙为深念。”</div>
<div>&nbsp;</div>
<div>张生发其书于所知，由是时人多闻之。所善扬巨源好属词，因为赋《崔娘诗》一绝云：</div>
<div>&nbsp;</div>
<div>“清润潘郎玉不如，中庭蕙草雪销初。风流才子多春思，肠断萧娘一纸书。”</div>
<div>&nbsp;</div>
<div>河南元稹亦续生《会真诗》三十韵，曰：</div>
<div>&nbsp;</div>
<div>“微月透帘栊，萤光度碧空。遥天初缥缈，低树渐葱茏。龙吹过庭竹，鸾歌拂井桐。罗绡垂薄露，环佩响轻风。绛节随金母，云心捧玉童。更深人悄悄，晨会雨濛濛。珠润光文履，花明隐绣笼。瑶钗行彩凤，罗帔掩丹虹。言自瑶华浦，将朝碧玉宫。因游里（洛）城北，偶向宋家东。戏调初微拒，柔情已暗通。低环蝉影动，回步玉尘蒙。转面流花雪，登床抱绮丛。鸳鸯交颈舞，翡翠合欢笼。眉黛羞偏聚，唇朱暖更融。气清兰蕊馥，肤润玉肌丰。无力慵移履（腕），多娇爱敛躬。汗光珠点点，发乱绿葱葱。方喜千年会，俄闻五夜穷。流连时有限，缱绻意难终。慢脸含愁态，芳词誓素衷。赠环明运合，留结表心同。啼粉流清镜，残灯绕闇虫。华光犹冉冉，旭日渐瞳瞳。乘鹜还归洛，吹箫亦止嵩。衣香犹染麝，枕腻尚残红。幂幂临塘草，飘飘思渚蓬。素琴鸣鹤怨，清汉望归鸿。海阔诚难度，天高不易冲。行云无处所，箫史在楼中。”</div>
<div>&nbsp;</div>
<div>张之友闻之者，莫不耸异之，而张亦志绝矣。稹特与张厚，因征其词。张曰：“大凡天之所命尤物也，不妖其身，必妖于人。使崔氏子遇合富贵，乘宠娇，不为云为雨，则为蛟为螭，吾不知其所变化矣。昔殷之辛，周之幽，据百万之国，其势甚厚。然而一女子败之。溃其众，屠其身，至今为天下僇笑。余之德不足以胜妖孽，是用忍情。”于时坐者皆为深叹。</div>
<div>&nbsp;</div>
<div>后岁余，崔已委身于人，张亦有所娶。后乃因其夫言于崔，求以外兄见。夫语之，而崔终不为出。张怨念之诚，动于颜色。（崔）知之，潜赋一章，词曰：</div>
<div>&nbsp;</div>
<div>“自从别后减容光，万转千回懒下床。不为傍人羞不起，为郎憔悴却羞郎。”</div>
<div>&nbsp;</div>
<div>竟不之见。后数日，张生将行，又赋一章以谢绝之：</div>
<div>&nbsp;</div>
<div>“弃置今何道，当时且自亲。还将旧来意，怜取眼前人。”</div>
<div>&nbsp;</div>
<div>自是，绝不复知矣。时人多许张为善补过者。</div>
<div>&nbsp;</div>
<div>崔氏小名莺莺，李绅相公作《莺莺歌》云：</div>
<div>&nbsp;</div>
<div>“伯劳飞迟燕飞疾，垂杨绽金花笑日。绿窗娇女字莺莺，金雀娅鬟年十七。黄姑天上阿母在，寂寞霜姿素莲质。门掩重关萧寺中，芳草花（萃）时不曾出。”</div>
<div>&nbsp;</div>
<div>右《会真记》出于元微之（稹）手。杨阜公尝见微之所作姨母墓志，云其“既丧夫，遭军乱，微之为保护其家备至。”白乐天作微之母郑氏志，云是郑济女。而唐《崔氏谱》：“永宁尉鹏，娶郑济女。”则莺莺乃崔鹏女，于微之为中表。再考微之墓志，其年甲相合，其为微之无疑。因元与张姓同所出，而借言之耳。传云：时人以“张为善补过者”，夫此何过也，而如是补乎？如是而为善补过，则天下负心薄幸、食言背盟之徒，皆可云善补过矣！女子钟情之深，无如崔者。乱而终之，犹可救过之半。妖不自我，何畏乎尤物？微之与李十郎一也，特崔不能为小玉耳。</div>
<div>&nbsp;</div>
<div>○班婕妤</div>
<div>&nbsp;</div>
<div>班婕妤，左曹越骑校尉况之女，少有才学。成帝选入宫，以为婕妤，有宠。上尝游后庭，欲与婕妤同辇。辞曰：“观古图画，圣贤之君，名贤在侧；三代昏主，乃有嬖妾。今欲同辇，得无似乎？”上善其言而止。及飞燕姊弟用事，谮其咒诅，考问之，对曰：“修正尚未蒙福，为邪欲以何望。使鬼神有知，不受小臣之愬。如其无知，愬之何益？”上善其对，赦之。婕妤恐久见危，乃求供养太后于长信宫。作《纨扇》诗以自况，云：</div>
<div>&nbsp;</div>
<div>“新裂齐纨素，皎洁如霜雪。裁为合欢扇，团圆似明月。出入君怀袖，动摇微风发。常恐秋节至，凉飚夺炎热。弃捐箧笥中，恩情中道绝。”</div>
<div>&nbsp;</div>
<div>刘令娴作《婕妤怨》云：</div>
<div>&nbsp;</div>
<div>“日落应门闭，愁思百端生。况复昭阳近，风传歌吹声。宠移终不恨，谗枉太无情。只言争分理，非妒舞腰轻。”</div>
<div>&nbsp;</div>
<div>○潘夫人</div>
<div>&nbsp;</div>
<div>吴主潘夫人，父坐法，夫人输入织室。容态少俦，为江东绝色。同幽者百余人，谓夫人为神女，敬而远之。有闻于吴主，使图其容貌。夫人忧戚不食，减瘦改形，工人写其真状以进。吴主见而喜，曰：“此女神也！愁貌尚能惑人，况在欢乐。”乃命雕轮就织室，纳于后宫。果以姿色见宠。每以夫人游昭宣之台，志意幸惬。既尽酣醉，唾于玉壶中，使侍婢泻于台下。得火齐指环，即挂石榴枝上。因其处起台，名曰“环榴台”。时有谏者云：“今吴、蜀争雄，‘还刘’之名，将为妖矣。”权乃翻其名曰“榴环台”。又与夫人游钓台，得大鱼，主大喜。夫人曰：“昔闻泣鱼，今乃为喜。有喜必忧，以为深戒。”至于末年，渐相谮毁，果见离退。时人谓夫人知几其神。</div>
<div>&nbsp;</div>
<div>○翾风</div>
<div>&nbsp;</div>
<div>石季伦所爱婢，名翾风。以姿态见美，妙别玉声，能观金色。石氏珍宝瑰奇，皆殊方异国所得，莫有辨识其处者。使翾风别其声色，并知其所出之地。石氏侍人美艳者数千人，翾风最以文辞擅爱。石崇尝语之曰：“吾百年后，当以汝为殉。”答曰：“生爱死离，不如无爱，妾得为殉，身其何朽。”于是弥见宠爱。及翾风年至三十，妙年者争嫉之，竞相诽毁，即退翾风为房老，使主群少。乃怀怨怼而作五言诗曰：</div>
<div>&nbsp;</div>
<div>“春华谁不羡，卒伤秋落时。契烟还自低，鄙退岂所期。桂芬徒自蠹，失爱在娥眉。坐见芳时歇，憔悴空自嗤。”</div>
<div>&nbsp;</div>
<div>石氏房中并歌此为乐曲，晋末乃止</div>
<div>&nbsp;</div>
<div>○杜十娘</div>
<div>&nbsp;</div>
<div>万历间，浙东李生，系某潘臬子。入赀游北雍，与教坊女郎杜十娘情好最殷。往来经年，李赀告匮。女郎母颇以生频来为厌，然而两人交益欢。女姿态为平康绝代，兼以管弦歌舞妙出一时，长安少年所藉以代花月者也。母苦留连，始以言辞挑怒，李恭谨如初。已而声色竞严，女益不堪，誓以身归李生。母自揣女非己出，而故事教坊落籍，非数百金不可，且熟知李囊无一钱，思有以困之。乃戟掌诟女曰：“汝能耸郎君措三百金畀我，东西南北唯汝所之。”女郎慨然曰：“李郎虽落魄旅邸，三百金或可办。顾金不易聚。倘金具而母负约，奈何？”母策李郎穷途，侮之，指烛中花笑曰：“金朝以入，汝夕以出，烛之生花，谶郎之得女也。”</div>
<div>&nbsp;</div>
<div>女至夜半，悲啼谓李生曰：“郎君游赀，固不足谋妾身，然亦有意于交亲中得缓急乎？”李惊喜曰：“唯唯。向非无心，第未敢言耳。”明日故为束装状，遍辞亲知，多方乞贷。亲知咸以生沉湎狭邪，积有日月，忽欲南辕，半疑涉妄。且李生之父，怒生飘零，作书绝其归路。今若贷之，非惟无所征德，且索负无从，皆援引支吾。生因循经月，空手来见。女中夜叹曰：“郎君果不能办一钱邪？妾褥中有碎金百五十两，向缘线裹絮中，明日令平头密持去，以次付妈。外此非妾所办，奈何？”生惊喜，珍重持褥而去。因出褥中金语亲知，亲知悯杜之有心，毅然各敛金付生，仅得百两。生泣谓女：“吾道穷矣！顾安所措五十金乎？”女雀跃曰：“无忧，明旦妾从邻家姊妹中谋之。”至期，果得五十金，合金而进。妈欲负约，女悲啼向妈曰：“母曩责郎君三百金，金具而母食言，郎持金去，女从此死矣！”母惧人金俱亡，乃曰：“如约。第自顶至踵，寸珥尺素，非汝有也。”女欣然从命。明日，秃髻布衣，从生出门。过院中诸姊妹作别，诸姊妹咸感激泣下，曰：“十娘为一时风流领袖，今从郎君，褴褛出院门，岂非姊妹羞乎。”于是人各赠以所携，须臾之间，簪彄衣履，焕然一新矣。诸姊妹复相谓曰：“郎君与姊千里间关，而行李曾无约束。”复合赠一箱。箱中之盈虚，生不能知，女亦若为不知也者。日暮，诸姊妹各相与挥泪而别。</div>
<div>&nbsp;</div>
<div>女郎就生逆旅，四壁萧然。生但两目瞪视几案而已。女脱左膊生绢，掷朱提二十两，曰：“持此为舟车赀。”明日，生办舆马，出崇文门，至潞河，附奉使船。抵船而金已尽，女复露右臂生绡，出三十金，曰：“此可以谋食矣。”生频承不测，快幸遭逢。于时自秋涉冬，嗤来鸿之寡俦，诎游鱼之乏比。誓白头，则皎露为霜；指赤心，则丹枫交炙，喜可知也。行及瓜州，舍使者艅艎，别赁小舟，明日欲渡。是夜，璧月盈江，练飞镜泻。生谓女曰：“自出都门，便埋头项，今夕专舟，复何顾忌。且江南水月，何如塞北风烟，顾作此寂寂乎？”女亦以久掩形迹，悲关山之迢递，感江月之交流，乃与生携手月中，趺坐船首。生兴发，执卮倩女清歌，少酬江月。女宛转微吟，忽焉入调，鸟啼猿咽，不足以喻其悲也。</div>
<div>&nbsp;</div>
<div>有邻舟少年者，积盐维扬，岁暮将归新安。年仅二十左右，青楼中推为轻薄祭酒。酒酣闻曲，神情欲飞，而音响已寂。遂通宵不寐。黎明而风雪阻渡。新安人物色生舟，知中有尤物。乃貂帽复绹，弄形顾影，微有所窥，因叩舷而歌。生推蓬四顾，雪色森然。新安人呼出绸缪，即邀上岸，至酒肆论心。酒酣，微叩公子昨夜清歌谓谁，生具以实对。复问公子渡江即归故乡乎？生惨然，告以难归之故，丽人将邀我于吴越山水之间。杯酒缠绵，无端尽吐情实。新安人愀然谓公子：“旅薇芜而挟桃李，不闻明珠委路，有力交争乎？且江南之人，最工轻薄，情之所钟，不敢爱死，即鄙心时时萌之。况丽人之才，素行不测，焉知不借君以为梯航，而密践他约于前途。则震泽之烟波，钱塘之风浪，鱼腹鲸齿，乃公子之一坏三尺也。抑愚闻之，父与色孰亲？欢与害孰切？愿公子之熟思也！”生始愁眉曰：“然则奈何？”曰：“愚有至计，甚便于公子，顾公子不能行耳！”公子曰：“为计奈何？”客曰：“公子诚能割厌余之爱，仆虽不敏，愿上千金为公子寿。得千金则可以归报尊君，舍丽人则可以道路无恐。愿公子熟思之！”生既飘零有年，携形挈影，虽鸳树之谊，生死靡他；而燕幕之栖，进退维谷。羝藩狐济，既猜月而疑云；燕啄龙漦，更悲魂而啼梦。乃低首沉思，辞以归而谋诸妇。遂与新安人携手下船，各归舟次。</div>
<div>&nbsp;</div>
<div>女挑灯俟生小饮，生目动齿湿，终不出辞。相与拥被而寝。至夜半，生悲啼不已。女急起坐，抱持之，曰：“妾与郎君处情境几三年，行数千里，未尝哀痛。今日渡江，正当为百年欢笑，忽作此面向人，妾所不解。抑声有离音，何也？”生言随涕兴，悲因情重，既吐颠末，涕泣如前。女始解抱，谓李生曰：“谁为足下画此策者，乃大英雄也！郎得千金，可觐二亲，妾得从人，无累行李。发乎情，止乎礼义，贤哉，其两得之矣！顾金安在？”生对以“未审卿意云何，金尚在是人箧内”。女曰：“明早亟往诺之。然千金重事也，须金入足下箧中，妾乃可往。”时夜已过半，即请起为艳妆，曰：“今日之妆，迎新送旧者也，不可不工。”妆毕，天亦曙。</div>
<div>&nbsp;</div>
<div>新安人已刺船李生舟前。得女郎信，大喜曰：“请丽人妆台为信。”女欣然顾李生畀之。即索新安人聘赀过船，衡之无爽。于是女郎起自舟中，据舷谓新安人曰：“顷所携妆台中，有李郎路引，可速简还。”新安人急如命。女郎使李生抽某一箱来，皆集凤翠霓，悉投水中，约值数百金。李生与轻薄子及两船人始竞大诧。又指生抽一箱，悉翠羽明珰、玉箫金管也，值几千金，又投之江。复令生抽出其革囊，尽古玉紫金之玩，世所罕有，其价盖不赀云，亦投之。最后惎生抽一匣出，则夜明之珠盈把。舟中人一一大骇，喧声惊集市人。女郎又欲投之江，李生不觉大悔，抱女郎恸哭止之。虽新安人亦来劝解。女郎推生于侧，而啐骂新安人曰：“汝闻歌荡情，遂代莺弄舌，不顾神天，翦绠落瓶，使妾将骨殷血碧。自恨弱质，不能抽刀向伧。乃复贪财，强来萦抱，何异狂犬！方事趋风，更欲争骨。妾死有灵，当诉之明神，不日夺汝人面。且妾藏辰诒影，托诸姊妹蕴藏奇货，将资李郎归见父母也。今畜我不卒，而故暴扬之者，欲人知李郎眶中无瞳耳。妾为李郎涩眼几枯，翕魂屡散。事幸粗成，不念携手，而倏溺笙簧，畏行多露，一朝弃捐，轻于残汁。顾乃婪此残膏，欲收覆水，妾更何颜而听其挽鼻。今生已矣。东海沙明，西华黍垒，此恨纠缠，宁有尽邪！”于是舟中、岸上观者，无不流涕，詈李生为负心人。而女郎已持明珠赴江水不起矣。当是时，目击之人，皆欲争殴新安人及李生，李生及新安人各鼓船分道遁去。浙人作《<a href="http://www.mingqingxiaoshuo.com/shitairenqing/fuqingnongzhuan/" target="_blank" class="infotextkey">负情侬传</a>》。</div>
<div>&nbsp;</div>
<div>居士曰：“新安人，天下有情人也！其说李郎也，口如河，其识十娘也，目如电。惜十娘之早遇李生而不遇新安人也。使其遇之，虽文君之与相如，欢如是耳。虽然，女不死不侠，不痴不情，于十娘又何憾焉！”</div>
<div>&nbsp;</div>
<div>○韩玉父</div>
<div>&nbsp;</div>
<div>韩玉父，宋南渡时女子也。其题《漠口铺》诗云：</div>
<div>&nbsp;</div>
<div>“南行逾万山，复入武阳路。黎明与鸡兴，理发漠口铺。旴江在何所，极目烟水暮。生平良自珍，羞为浪子妇。知君非秋胡，强颜且西去。”</div>
<div>&nbsp;</div>
<div>其序云：“妾本秦人，先大父尝仕于朝，因乱，遂家钱塘。幼时，易安处士教以学诗。及笄，父母以妻上舍林子建。去年，林得官归闽，妾倾囊以助其行。林许秋冬间遣骑迎妾，久之杳然。何其食言邪？不免携女奴自钱塘而之三山。比至，林已官旴江矣。因而复回延平，经由顺昌，假道昭武而去。叹客旅之可厌，笑人事之多乖，因理发漠口铺，漫题数语于壁云。”</div>
<div>&nbsp;</div>
<div>未明究竟如何，就此已是薄幸矣。</div>
<div>&nbsp;</div>
<div>○戚夫人</div>
<div>&nbsp;</div>
<div>戚夫人，善鼓瑟击筑。帝常拥戚夫人倚瑟而歌。歌毕，每泣下流连。夫人善为翘袖折腰云舞，歌出塞入塞望归之曲。侍婢数百人，皆为之后宫齐首高唱，响入云霄。夫人侍高帝，尝以赵王如意为言。帝思之，几半日不言，叹息凄怆而未知其术，辄使夫人击筑，歌《大风》诗以和之。及留侯招四皓辅太子，帝指示戚姬曰：“我欲易之，彼羽翼已成，难动摇矣。”姬涕泣。帝曰：“汝为我楚舞，吾为若楚歌。”歌曰：</div>
<div>&nbsp;</div>
<div>“鸿鹄高飞兮，一举千里，羽翼已成兮，横绝四海。横绝四海兮，当可奈何？虽有矰缴兮，尚安所施！”</div>
<div>&nbsp;</div>
<div>及帝崩，高后乃令永巷囚戚夫人，髡钳，衣赭衣，令舂。戚夫人舂已，歌曰：</div>
<div>&nbsp;</div>
<div>“子为王，母为虏。终日舂薄暮，常与死为伍。相离三千里，当使谁告汝。”</div>
<div>&nbsp;</div>
<div>太后闻之，大怒曰：“乃欲倚汝子邪！”召赵王如意，鸩之。戚夫人遂有人彘之祸。戚夫人临死曰：“愿吕为鼠我为猫，生生世世食其肉。”</div>
<div>&nbsp;</div>
<div>戚夫人之不见容于高后也，帝料之熟矣。欲全戚氏，非立如意不可。立如意则并立戚氏，废太子则并废高后。高后有罪，可废也。而周旋患难，濒死者数矣，尤可念也。况诸悍将大臣，非高后不能制之，此帝所以叹息凄怆而不能自决也。四皓来而人彘兆，帝亦付之身后不知而已。高后能制诸悍将大臣，而举朝遂无能制后者。立少帝，王诸吕，刘宗盖岌岌焉。帝料殆不及此也。夫高后虽强，天下岂有恃妇人以为安者哉！惠帝与如意，鲁、卫之政耳，必也两置之而立文帝，斯尽善乎。噫！是又岂寻常之事邪？</div>
<div>&nbsp;</div>
<div>○唐王后</div>
<div>&nbsp;</div>
<div>高宗初立妃王氏为后，有宠。已而宠萧淑妃。及武氏入宫为昭仪，后与淑妃宠皆衰。会昭仪生女，后怜而弄之。后出，昭仪潜扼杀之。上至，昭仪佯欢笑。发被视女已死矣，即惊啼，问左右。左右曰：“皇后适来此。”上怒曰：“后杀吾女。”昭仪因谮之。后遂与淑妃并废为庶人，囚于别苑，而立武氏为后。上一日念后，间行至囚所，见门禁锢严，进饮食窦中，恻然伤之。呼曰：“皇后、良姊无恙？”二人同辞曰：“妾等非罪弃为婢，安得尊称邪？”因流涕呜咽。又曰：“至尊若念畴昔，使得见日月，乞署此为回心院。”上曰：“朕即有处置。”武氏闻之，大怒，遣人断去手足，投酒瓮中，曰：“令二妪骨醉。” 后数见二人为祟，故多居洛阳，不敢归长安。</div>
<div>&nbsp;</div>
<div>高宗与汉高帝不同。高帝是英雄心事，一步百计，欲割小爱以就大事。高宗本是杂情奴才，后来则一味怕婆而已。</div>
<div>&nbsp;</div>
<div>○梅妃</div>
<div>&nbsp;</div>
<div>梅妃，姓江氏，莆田人。父仲逊，世为医。妃年九岁，能诵《二南》。语父曰：“我虽女子，期以此为志。”父奇之，名曰采蘋。开元中，高力士使闽越，妃笄矣。见其少丽，选归侍明皇，大见宠幸。长安大内、大明、兴庆三宫，东都大内、上阳两宫，几四万人，自得妃视如尘土。宫中亦自以为不及。性喜梅，所居阑槛，悉植数株，上榜曰“梅亭”。梅开，赋赏至夜分，尚顾恋花下不能去。上以其所好，戏名曰“梅妃”。妃有《萧》、《兰》（《萧兰》）、《梨园》、《梅花》、《凤笛》、《玻杯》、《剪刀》、《绮窗》八（七）赋。</div>
<div>&nbsp;</div>
<div>是时承平岁久，海内无事。上于兄弟间极友爱，日从燕间，必妃侍侧。上命破橙往赐诸王。至汉邸，潜以足蹑妃履，登时退阁。上命连趣，报言“适履珠脱缀，缀竟当来”。久之，上亲往命妃。妃拽衣迓上，言“胸腹疾作，不果前也”，卒不至。其恃宠如此。后上与妃斗茶，顾诸王戏曰：“此‘梅精’也，吹白玉笛，作惊鸿舞，一座光辉。斗茶今又胜我矣。”妃应声曰：“草木之戏，误胜陛下。设使调和四海，烹饪鼎鼐，万乘自有心法，贱妾何能较胜负也。”上大悦。</div>
<div>&nbsp;</div>
<div>会太真杨氏入侍，宠爱日夺，上无疏意。而二人相疾，避路而行。上尝方之英、皇，议者谓广狭不类，窃笑之。太真忌而智，妃性柔缓，亡以胜，后竟为杨氏迁于上阳东宫。后，上忆妃，夜遣小黄门灭烛，密以戏马召妃至翠华西阁，叙旧爱，悲不自胜。继而上失寤，侍御惊报曰：“妃子已届阁前，将奈何？”上披衣，抱妃藏夹幙间。太真既至，问：“‘梅精’安在？”上曰：“在东宫。”太真曰：“乞宣至，今日同浴温泉。”上曰：“此女已放屏，无并往也。”太真语益坚，上顾左右不答。太真大怒，曰：“肴核狼藉，御榻下有妇人遗舄，夜来何人侍陛下寝，欢醉至于日出不视朝？陛下可出见群臣，妾止此阁以俟驾回。”上愧甚，拽衾向屏复寝，曰：“今日有疾，不可临朝。”太真怒甚，径归私第。上顷觅妃所在，已为小黄门送令步归东宫。上怒斩之。遗舄并翠钿命封赐妃。妃谓使者曰：“上弃我之深乎？”使者曰：“上非弃妃，诚恐太真无情耳！”妃笑曰：“恐怜我则动肥婢情，岂非弃也？”妃以千金寿高力士，求词人拟司马相如为《长门赋》，欲邀上意。力士方奉太真，且畏其势，报曰：“无人解赋。”妃乃自作《楼东赋》，其略曰：</div>
<div>&nbsp;</div>
<div>“玉鉴尘生，凤奁香殄。懒蝉之巧梳，闲缕衣之轻练。苦寂寞于蕙宫，但凝思乎兰殿。信标（摽）落之梅花，隔长门而不见。”</div>
<div>&nbsp;</div>
<div>太真闻之，诉明皇曰：“江妃庸贱，以谀词宣言怨望，愿赐死。”上默然。会岭表使归，妃问左右：“何处驿使来，非梅使邪？”对曰：“庶邦贡杨妃果实（荔）使来。”妃悲咽泣下。上在花萼楼，会夷使至，命封珍珠一斛密赐妃。妃不受，以诗付使者曰：“为我进御前也。”曰：</div>
<div>&nbsp;</div>
<div>“柳叶双眉久不描，残妆和泪污红绡。长门自是无梳洗，何必珍珠慰寂寥。”</div>
<div>&nbsp;</div>
<div>上览诗，怅然不乐。令乐府以新声度之，号《一斛珠》，曲名是此始。后禄山犯阙，上西幸，太真死。及东归，寻妃所在，不可得。上悲，谓兵火之后，流落他处。诏：“有得之，官三秩，钱百万。”访搜不知所在。上又命方士飞神御气，潜经天地，亦不可得。有宦者进其画真，上言“甚似，但不活耳”。诗题于上，曰：</div>
<div>&nbsp;</div>
<div>“忆昔娇妃在紫宸，铅华不御得天真。霜绡虽似当时态，争奈娇波不顾人。”</div>
<div>&nbsp;</div>
<div>读之泣下，命模像刊石。后上暑月昼寝，仿佛见妃隔竹间泣，含涕障袂，如花朦雾露状。妃曰：“昔陛下蒙尘，妾死乱兵之手。哀妾者埋骨池东梅株傍。”上骇然流汗而寤。登时令往太液池发视之，无获。上益不乐。忽悟温泉汤池侧有梅十余株，岂在是乎！上自命驾，令发视。才数株，得尸，裹以锦褥，盛以酒槽，附土三尺许。上大恸，左右莫能仰视。视其所伤，肋下有刀痕。上自制文诔之，以妃礼易葬焉。</div>
<div>&nbsp;</div>
<div>赞曰：明皇自为潞州别驾，以豪伟闻，驰骋犬马鄠杜之间，与侠少游。用此起支庶，践尊位，五十余年，享天下之奉，穷奢极侈，子孙百数，其阅万方美色众矣。晚得杨氏，变易三纲，浊乱四海，身废国辱，思之不少悔，是固有以中其心，满其欲矣。江妃者，后先其间，以色为所深嫉，则其当人主者，又可知矣。议者谓：或覆宗，或非命，均其媚忌自取。殊不知明皇耄而忮忍，至一日杀三子，如轻断蝼蚁之命。奔窜而归，受制昏逆，四顾嫔嫱，斩亡惧尽，穷独苟活，天下哀之。《传》曰“以其所不爱及其所爱”，盖天所以酬之也。报复之理，毫发不差，是岂特两女子之罪哉！</div>
<div>&nbsp;</div>
<div>○小青</div>
<div>&nbsp;</div>
<div>大青者，虎林某生姬也，家广陵。与生同姓，故讳之，仅以小青字云。姬夙根颖异，十岁遇一老尼，授《心经》，一再过了了，覆之，不失一字。尼曰：“是儿早慧福薄，愿乞作弟子。即不尔，无令识字，可三十年活耳。”家人以为妄，嗤之。母本女塾师，随就学。所游多名闺，遂得精涉诸技，妙解声律。江都固佳丽地，或诸闺彦云集，茗战手语，众偶纷然。姬随变酬答，悉出意表，人人惟恐失姬。虽素闲仪则，而风期逸艳，绰约自好，其天性也。</div>
<div>&nbsp;</div>
<div>年十六，归生。生，豪公子也，性嘈唼憨跳不韵。妇更奇妒，姬曲意下之，终不解。一日，随游天竺。妇问曰：“吾闻西方佛无量，而世多尊礼大士者何？”姬曰：“以其慈悲耳。”妇知讽己，笑曰：“吾当慈悲汝。”乃徙之孤山别业，诫曰：“非吾命而郎至，不得入！非吾命而郎手札至，亦不得入！”姬自念彼置我闲地，必密伺短长，借莫须有事鱼肉我，以故深自敛戢。妇或出游，呼与同舟，遇两堤间驰骑挟弹游冶少年，诸女伴指点谑跃，倏东倏西，姬淡然凝坐而已。</div>
<div>&nbsp;</div>
<div>妇之戚属某夫人者，才而贤，尝就姬学奕，绝爱怜之。因数取巨觞觞妇，瞷妇已醉，徐语姬曰：“船有楼，汝伴我一登。”比登楼，远眺久之，抚姬背曰：“好光景，可惜！无自苦。<a href="http://www.mingqingxiaoshuo.com/shitairenqing/zhangtailiu/" target="_blank" class="infotextkey">章台柳</a>亦倚红楼盼韩郎走马，而子作蒲团空观邪？”姬曰：“贾平章剑锋可畏也。”夫人笑曰：“子误矣！平章剑钝，女平章乃利害耳！”居顷之，顾左右寂无人，从容讽曰：“子才韵色艺无双，岂当堕罗刹国中？吾虽非女侠，力能脱子火坑。顷言章台事，子非会心人邪？天下岂少韩君平。且彼视子去，拔一眼中钉耳。纵能容子，子遂向党将军帐下作羔酒侍儿乎？”姬谢曰：“夫人休矣。吾幼梦手折一花，随风片片着水，命止此矣！夙孽未了，又生他想，彼冥曹姻缘簿，非吾如意珠，徒供群口画描耳！”夫人叹曰：“子言亦是，吾不子强。虽然，好自爱。彼或好言饮食汝，乃更可虑。即旦夕所须，第告我。”相顾泣不沾衣。恐他婢窃听，徐拭泪还坐。寻别去。夫人每向宗戚语之，闻者酸鼻云。</div>
<div>&nbsp;</div>
<div>姬自是幽愤凄怨，俱托之诗或小词。而夫人后亦从宦远方，无与同调者。遂郁郁感疾，岁余益深。妇命医来，仍遣婢以药至。姬佯感谢，婢出，掷药床头，笑曰：“吾固不愿生，亦当以净体皈依，作刘安鸡犬，岂汝一杯鸩能断送乎！”然病益不支，水粒俱绝，日饮梨汁一小盏许。益明妆冶服，拥襟欹坐。或呼琵琶妇唱盲词自遣。虽数晕数醒，终不蓬首偃卧也。忽一日，语老妪曰：“可传语冤孽郎，觅一良画师来。”师至，命写照。写毕，揽镜熟视，曰：“得吾形似矣，未尽吾神也。”姑置之。又易一图，曰：“神是矣，而风态未流动也。若见我而目端手庄，太矜持故也。”姑置之。命捉笔于傍，而自与妪指顾语笑，或扇茶铛，或简书，或自整衣褶，或代调丹璧诸色，纵其想会。须臾图成，果极妖纤之致。笑曰：“可矣！”师去，取图供榻前，焚香设梨酒奠之，曰：“小青，小青，此中岂有汝缘兮乎？”抚几，泪潸潸如雨，一恸而绝。时年十八耳。</div>
<div>&nbsp;</div>
<div>日向暮，生始踉跄来。披帷见容光藻逸，衣态鲜好，如生前无病时，忽长号顿足，呕血升余。徐检得诗一卷，遗像一幅。又一缄寄某夫人，启视之，叙致惋痛。后书一绝句。生痛呼曰：“吾负汝！吾负汝！”妇闻恚甚，趋索图。乃匿第三图，伪以第一图进。立焚之。又索诗，诗至，亦焚之。及再简草稿，业散失尽。而姬临卒时，取花钿数事，赠妪之小女，衬以二纸，正其诗稿。得九绝句，一古诗，一词。并所寄某夫人者，共十二篇。古诗云：</div>
<div>&nbsp;</div>
<div>“雪意阁云云不流，旧云正压新云头。米颠颠笔落窗外，松岚秀处当我楼。垂帘只愁好景少，卷帘又怕风缭绕。帘卷帘垂底事难，不情不绪谁能晓。炉烟渐瘐剪声小，又是孤鸿唳悄悄。”</div>
<div>&nbsp;</div>
<div>绝句云：</div>
<div>&nbsp;</div>
<div>“稽首慈云大士前，莫生西土莫生天。愿为一滴杨枝水，洒作人间并蒂莲。”</div>
<div>&nbsp;</div>
<div>“春衫血泪点轻纱，吹入林逋处士家。岭上梅花三百树，一时应变杜鹃花。”</div>
<div>&nbsp;</div>
<div>“新妆竟与画图争，知在昭阳第几名。瘦影自临春水照，卿须怜我我怜卿。”</div>
<div>&nbsp;</div>
<div>“西陵芳草骑辚辚，内信传来唤踏春。杯酒自浇苏小墓，可知妾是意中人。”</div>
<div>&nbsp;</div>
<div>“冷雨幽窗不可听，挑灯间看《<a href="http://www.mingqingxiaoshuo.com/zajuxiqu/mudantinghuanhunji/" target="_blank" class="infotextkey">牡丹亭</a>》。人间亦有痴于我，岂独伤心是小青。”</div>
<div>&nbsp;</div>
<div>“何处双禽集画阑，朱朱翠翠似青鸾。如今几个怜文彩，也向秋风斗羽翰。”</div>
<div>&nbsp;</div>
<div>“脉脉溶溶艳艳波，芙蓉睡醒欲如何。妾映镜中花映水，不知秋思落谁多。”</div>
<div>&nbsp;</div>
<div>“盈盈金谷女班头，一曲骊珠众伎收。直得楼前身一死，季伦原是解风流。”</div>
<div>&nbsp;</div>
<div>“乡心不畏两峰高，昨夜慈亲入梦遥。说是浙江潮有信，浙潮争似<a href="http://www.mingqingxiaoshuo.com/qianzegongan/guanglingchao/" target="_blank" class="infotextkey">广陵潮</a>。”</div>
<div>&nbsp;</div>
<div>其《天仙子》词云：</div>
<div>&nbsp;</div>
<div>“文姬远嫁昭君塞，小青又续风流债。也亏一阵黑罡风，火轮下，抽身快，单单别别清凉界。原不是鸳鸯一派，休算做相思一（上既下木）。自思自解自商量，心可在，魂可在，着衫又捻双裙带。”</div>
<div>&nbsp;</div>
<div>与某夫人书云：“玄玄叩首沥血，致启夫人台座下。关头祖帐，迥隔人天。官舍良辰，当非寂度。驰情感往，瞻睇慈云，分燠嘘寒，如依膝下。糜身百体，未足云酬。娣娣姨姨无恙。犹忆南楼元夜，看灯谐谑，姨指画屏中一凭栏女曰：‘是娆娆儿倚风独盼，恍惚有思，当是阿青。’妾亦笑指一姬曰：‘此执拂姣鬟，偷近郎侧，将无似娣。’于时角彩寻欢，缠绵彻曙，宁复知风流云散，遂有今日乎！往者仙槎北渡，断梗南楼，狺语哮声，日焉三至。渐乃微辞舍吐，亦如尊旨云云。切揆鄙衷，未见其可。夫屠肆菩心，饿狸悲鼠，此直供其换马，不即辱以当炉。去则弱絮风中，住则幽兰霜里，兰因絮果，现孽谁深？若便祝发空门，洗妆浣虑，而艳思绮语，触绪纷来。正恐莲性虽胎，荷丝难杀，又未易言此也。乃至远笛哀秋，孤灯听雨，雨残笛歇，谡谡松声。罗衣压肌，镜无干影，晨泪镜潮，夕泪镜汐。今兹鸡骨，殆复难支，痰灼肺然，见粒而呕，错情易意，悦憎不驯。老母娣弟，天涯问绝。嗟乎！未知生乐，焉知死悲！憾促欢淹，无乃非达。妾少受天颖，<a href="http://www.mingqingxiaoshuo.com/bijixiaoshuo/jijing/" target="_blank" class="infotextkey">机警</a>灵速，丰兹吝彼，理讵能双。然而神爽有期，故未应寂寂也。至其沦忽，亦匪自今，结褵以来，有宵靡旦，夜台滋味，谅不殊斯，何必紫玉成烟，白花飞蝶，乃谓之死哉！或轩车南返，驻节维扬，老母惠存，如妾之受，阿秦可念，幸终垂悯。畴昔珍赠，悉令见殉，宝钿绣衣，福星所赐，可以超轮消劫耳。然小六娘竟先期相俟，不忧无伴。附呈一绝，亦是鸟死鸣哀！其诗集、小像，托陈媪好藏，觅便驰寄。身不自保，何有于零膏冷翠乎！他时放船堤下，探梅山中，开我西阁门，坐我绿阴床，髣生平于响像，见空帏之寂飏。是邪非邪，其人斯在。嗟乎夫人！冥明异路，永从此辞。玉腕珠颜，行就尘土，兴思及此，恸也何如！玄玄叩首叩首上。”后附绝句云：</div>
<div>&nbsp;</div>
<div>“百结回肠写泪痕，重来唯有旧朱门。夕阳一片<a href="http://www.mingqingxiaoshuo.com/shitairenqing/taohuaying/" target="_blank" class="infotextkey">桃花影</a>，知是亭亭倩女魂。”</div>
<div>&nbsp;</div>
<div>生之戚某集而刻之，名曰《焚余》。</div>
<div>&nbsp;</div>
<div>戋戋居士曰：“读小青诸咏，虽凄惋，不失气骨。憾全稿不传。要之径寸珊瑚，更自可怜惜耳。闻第二图藏妪家，余竭力购得之。娟娟楚楚，如秋海棠花。其衣里珠外翠，秀艳有文士韵。然尚是副本，即姬所谓‘神已是，而风态未流动’者。未知第三图更夫何如。妪尝言：‘姬喜看书。书少，就郎取不得，悉从某夫人借观。间作小画。画一扇，甚自爱，郎闻之，苦索不与。’又言：‘姬好与影语，或斜阳花际，烟空水清，辄临池自照，对影絮絮如问答。婢辈窥之，则不复尔。但微见眉痕惨然，似有泣意。’余览集中第四（三）绝，知此语非妄也。嗟乎！世之负才零落，踯躅泥梨中，顾影自怜，若忽若失，如小青者，可胜道哉！”</div>
<div>&nbsp;</div>
<div>○驿亭女子</div>
<div>&nbsp;</div>
<div>女子不知何许人，其诗与叙，见于心甲驿壁。文叙云：“予生长会稽，幼工书史；年方及笄，嫁于燕客。具林下之风致，事腹负之将军。加以河东狮子，日吼数声。今早‘薄言往诉，逢彼之怒’，鞭挞乱下，辱等奴婢，气填胸臆，几不能起。嗟乎！予笼中人耳，死何足惜。但恐委身草莽，湮没无闻，故忍死须臾，俟同类睡熟，窃至后庭，以泪和墨，题三诗于壁。庶知音者读之，悲予生之不辰，则予死且不朽。”诗云：</div>
<div>&nbsp;</div>
<div>“银红衫子半蒙尘，一盏残灯伴此身。恰似梨花经雨后，可怜零落不成春。”</div>
<div>&nbsp;</div>
<div>“终日如同虎豹游，含情默坐憾悠悠。老天生妾非无意，留与风流作话头。”</div>
<div>&nbsp;</div>
<div>“万种忧愁诉与谁，对人强笑背人悲。此诗莫作寻常看，一句诗成千泪垂。”</div>
<div>&nbsp;</div>
<div>此诗一传，文人争和之。</div>
<div>&nbsp;</div>
<div>龙子犹各和三首，今附此。首韵云：</div>
<div>&nbsp;</div>
<div>“遥忆新诗覆壁尘，闺中谁赎可怜身。邮亭亦有含颦女，都只伤秋与惜春。”</div>
<div>&nbsp;</div>
<div>“颜如红粉命如尘，难笑难啼一女身。何似驿亭操帚妇，风光独占一宵春。”</div>
<div>&nbsp;</div>
<div>“千秋红粉尽成尘，诗句犹留梦里身。恰似太真香袜在，行人指点马嵬春。”</div>
<div>&nbsp;</div>
<div>次韵云：</div>
<div>&nbsp;</div>
<div>“不共欢娱却共游，伤心一片路悠悠。老天若解题诗意，应有风雷起笔头。”</div>
<div>&nbsp;</div>
<div>“已拚闲身逐浪游，可堪自苦正悠悠。红颜埋没浑闲事，多少才人不出头。”</div>
<div>&nbsp;</div>
<div>“古驿无情恣客游，悲悲喜喜任悠悠。粉墙难比生公石，诉尽衷肠不点头。”</div>
<div>&nbsp;</div>
<div>三韵云：</div>
<div>&nbsp;</div>
<div>“已嫁从夫怨阿谁，换花换马亦何悲。忍将无限闺中苦，换取诗名壁上垂。”</div>
<div>&nbsp;</div>
<div>“一样夫妻我是谁，忍教同室隔欢悲。题成绝句低头去，羞见三星当户垂。”</div>
<div>&nbsp;</div>
<div>“鸦凤相欺今恨谁，来生猫鼠转欢悲，我修妒史书卿句，翻喜才名为妒垂。”</div>
<div>&nbsp;</div>
<div>○修孊夫人</div>
<div>&nbsp;</div>
<div>广川王去尝有疾，阳城昭信侍疾甚谨，去爱之，立为后。又有幸姬望卿，为修孊夫人，主缯帛。昭信谮望卿曰：“与我无礼，衣服常鲜我，又傅粉数窥郎吏，疑有奸。”去曰：“伺之。”益不爱望卿。昭信知去怒，诬言望卿历指郎吏卧处，具知其名。去即与昭信从诸姬至望卿室，裸形系之，令各姬各持铁共灼之。望卿自投井而死。昭信出之，椓阴中，割其口唇，断舌。遂解置大镬中，取桃灰毒药并煮之，令诸姬观，糜尽乃止。</div>
<div>&nbsp;</div>
<div>○辽懿德皇后萧氏</div>
<div>&nbsp;</div>
<div>辽懿德皇后萧氏，为北面官南院枢密使惠之少女。母耶律氏，梦月坠怀，已复东升，光耀照烂，不可仰视，渐升中天，忽为天狗所食。惊寤，而后生。时重熙九年五月己未也。母以语惠，惠曰：“此女必大贵，而不得令终。且五日生女，古人所忌。命已定矣，将复奈何！”后幼能诵诗，旁及经、子。及长，姿容端丽，为萧氏称首，皆以观音目之，因小字观音。二十二年，今上在青宫，进封燕赵国王，慕后贤淑，聘纳为妃。后婉顺，善承上意，复能歌诗，而弹筝、琵琶，尤为当时第一。由是爱幸，遂倾后宫。及上即位，以清宁元年十二月戊子，册为皇后。后方出阁升坐，扇开帘卷，忽有白练一段，自空吹至后褥位前，上有“三十六”三字。后问：“此何也？”左右曰：“此天书，命可敦领三十六宫也。”后大喜。宫中为语曰：“孤稳压帕女古靴，菩萨唤作耨干么。”盖言以玉饰首，以金饰足，以观音作皇后也。</div>
<div>&nbsp;</div>
<div>二年八月，上猎秋山，后率妃嫔从行在所。至伏虎林，上命后赋诗。后应声曰：</div>
<div>&nbsp;</div>
<div>“威风万里压南邦，东去能翻鸭绿江。灵怪大千都破胆，那教猛虎不投降。”</div>
<div>&nbsp;</div>
<div>上大喜，出示群臣曰：“皇后可谓女中才子！”次日，上亲御弓矢射猎。有虎突林而出，上曰：“朕射得此虎，可谓不愧后诗。”一发而殪。群臣皆呼万岁。是岁十一月，群臣上皇帝尊号曰“天佑皇帝”，后曰“懿德皇后”。三年秋，上作《君臣同志、华夷同风》诗，后应制属和，曰：</div>
<div>&nbsp;</div>
<div>“虞庭开盛轨，王会合奇琛。到处承天意，皆同捧日心。文章通鹿蠡，声教薄鸡林。大宇看交泰，应知无古今。”</div>
<div>&nbsp;</div>
<div>明年，后生皇子濬，皇太叔重元妃入贺，每顾影自矜，流目送媚。后语之曰：“贵家妇宜以庄临下，何必如此。”妃衔之，归骂重元曰：“汝是圣宗儿，岂虎斯不若，使教坊奴得以可敦加吾。汝若有志，当除此怅，笞挞此婢。”于是，重元父子合谋，于九年七月，驾幸滦水，聚兵作逆。须臾兵溃，父子伏诛。而讨平此乱，则知北枢密院事赵王耶律乙辛与有功焉，寻进南院枢密使，威权震灼，倾动一时。惟后家不肯相下，乙辛每为怏怏。及咸雍初，皇子濬册为皇太子。益复蓄奸为图后计矣。</div>
<div>&nbsp;</div>
<div>后常慕唐徐贤妃行事，每于当御之夕，进谏得失。国俗君臣尚猎，故有四时捺钵。上既擅圣藻，而尤长弓马，往往以国服先驱。所乘马号飞电，瞬息百里，常驰入深林邃谷，扈从求之不得。后患之，乃上疏谏曰：“妾闻穆王远驾，周德用衰；太康伏（佚）豫，夏社几危。此游畋之往戒，帝王之龟鉴也。顷见驾幸秋山，不闲六御，特以单骑从禽，深入不测。此虽威福所屈，万灵自为拥护。倘有绝群之兽，果如东方所言，则沟中之豕，必败简子之驾矣。妾虽愚暗，窃为社稷忧之。惟陛下尊老氏驰骋之戒，用汉文吉行之旨。”上虽嘉纳，心颇厌远。故咸雍之末，遂稀幸御。后因作词曰《回心院》，被之管弦，以寓望幸之意也。</div>
<div>&nbsp;</div>
<div>“扫深殿，闭久金铺暗。游丝络纲尘作堆，积岁青苔厚阶面。扫深殿，待君宴。”</div>
<div>&nbsp;</div>
<div>“拂象床，凭梦借高唐。敲坏牛边知妾卧，恰当天处少辉光，拂象床，待君王。”</div>
<div>&nbsp;</div>
<div>“换香枕，一半无云锦。为是秋来辗转多，更有双双泪痕渗。换香枕，待君寝。”</div>
<div>&nbsp;</div>
<div>“铺翠被，羞杀鸳鸯对。犹忆当时叫合欢，而今独覆相思块。铺翠被，待君睡。”</div>
<div>&nbsp;</div>
<div>“装绣帐，金钩未敢上。解却四角夜光珠，不教照见愁模样。装绣帐，待君贶。”</div>
<div>&nbsp;</div>
<div>“叠锦茵，重重空自陈。只愿身当白玉体，不愿伊当薄命人。叠锦茵，待君临。”</div>
<div>&nbsp;</div>
<div>“展瑶席，花笑三韩碧。笑妾新铺玉一床，从来妇欢不终夕。展瑶席，待君息。”</div>
<div>&nbsp;</div>
<div>“剔银灯，须知一样明。偏是君来生彩晕，对妾故作青荧荧。剔银灯，待君行。”</div>
<div>&nbsp;</div>
<div>“爇熏炉，能将孤闷苏。若道妾口多秽贱，自沾御香香彻肤。爇熏炉，待君娱。”</div>
<div>&nbsp;</div>
<div>“张鸣筝，恰恰语娇莺。一从弹作房中曲，常和窗前风雨声。张鸣筝，待君听。”</div>
<div>&nbsp;</div>
<div>时诸伶无能奏演此曲者，独伶官赵惟一能之。而宫婢单登，故重元家婢，亦善筝及琵琶，每与惟一争能，怨后不知己。后乃召登与对弹四百二十八调，皆不及后弹，愧耻拜服。于时上常召登弹筝，后谏曰：“此叛家婢。女中独无豫让乎？安得轻近御前！”因遣直外别院。登深嫉之。而登妹清子，嫁为教坊朱顶鹤妻，方为耶律乙辛所昵。登每向清子诬后与惟一氵㸒通。乙辛具知之，欲乘此害后。以为不足证实，更命他人作《十香》氵㸒词，用为诬案。云：</div>
<div>&nbsp;</div>
<div>“青丝七尺长，挽出内家装。不知眠枕上，倍觉绿云香。”</div>
<div>&nbsp;</div>
<div>“红绡一幅强，轻阑白玉光。试开胸探取，尤比颤酥香。”</div>
<div>&nbsp;</div>
<div>“芙蓉新失艳，莲花落故床。两般总堪比，可似粉腮香。”</div>
<div>&nbsp;</div>
<div>“蝤蛴那足并，长须学凤凰。昨宵欢臂上，应惹领边香。”</div>
<div>&nbsp;</div>
<div>“和羹和滋味，送语出宫商。定知郎口内，含有煖甘香。”</div>
<div>&nbsp;</div>
<div>“非关兼酒气，不是口脂芳，却疑花解语，风过送来香。”</div>
<div>&nbsp;</div>
<div>“既摘上林蕊，还亲御苑桑，归来便携手，纤纤春笋香。”</div>
<div>&nbsp;</div>
<div>“凤靴抛合缝，罗袜卸轻霜。谁将煖白玉，雕出软钩香。”</div>
<div>&nbsp;</div>
<div>“解带色已战，触手心愈忙。那识罗裙内，消魂<a href="http://www.mingqingxiaoshuo.com/shitairenqing/bieyouxiang/" target="_blank" class="infotextkey">别有香</a>。”</div>
<div>&nbsp;</div>
<div>“咳唾千花酿，肌肤百和装。元非噉沉水，生得满身香。”</div>
<div>&nbsp;</div>
<div>乙辛阴属清子，使登乞后手书。登时虽外直，常得见后。后善书，登绐后曰：“宋国忒里蹇所作，更得御书，便称二绝。”后读而喜之，即为手书一纸。纸尾复书己所作《怀古》诗一绝云：</div>
<div>&nbsp;</div>
<div>“宫中只数赵家妆，败雨残云误汉王。惟有知情一片月，曾窥飞鸟入昭阳。”</div>
<div>&nbsp;</div>
<div>登得后手书，持出与清子，云：“老婢氵㸒案已得。况可汗性忌，早晚见其白练挂粉头也。”</div>
<div>&nbsp;</div>
<div>乙辛已得书，遂构词。命登与朱顶鹤赴北院陈首：“伶官赵惟一，私侍懿德皇后，有《十香》氵㸒词为证。”乙辛乃密奏曰：“太康元年十月二十三日，据外直别院宫婢单登及教坊朱顶鹤陈首，本坊伶官赵惟一，向要结本坊入内承直高长命，以弹筝、琵琶得召入内，沐上恩宠。乃辄干冒禁典，谋侍懿德皇后御前。忽于咸雍六年九月，驾幸木叶山，惟一公称有懿德皇后旨，召入弹筝。于时皇后以御制《回心院》曲十首，付惟一入调。自辰至酉，调成，皇后向帘下目之，遂隔帘与惟一对弹。及昏命烛，传命惟一去官服，著绿巾，金抹额，窄袖，紫罗衫，珠带，乌靴。皇后亦著紫金百凤衫，杏黄金缕裙，上戴百宝花髻，下穿红凤花靴。召惟一更入内帐，对弹琵琶。命酒对饮，或饮或弹。至院鼓三下，敕内侍出帐。登时当直帐，不复闻帐内弹饮，但闻笑声。登亦心动，密从帐外听之。闻言后曰：‘可封有用郎君。’惟一低声言曰：‘奴具虽健，小蛇耳，自不敌可汗真龙。’后曰：‘小猛蛇却赛真懒龙。’此后但闻惺惺若小儿梦中啼而已。院鼓四下，后唤登，揭帐，曰：‘惟一醉不起，可为我唤醒。’登叫惟一百遍，始为醒状。乃起拜辞。后赐金帛一箧，谢恩而出。其后驾还，虽时召见，不敢入帐。后深怀思，因作《十香》词赐惟一。惟一持出夸示同官，朱顶鹤手夺其词，使妇清子问登。登惧事发连坐，乘暇泣谏。后怒痛笞，遂斥外直。但朱顶鹤与登共悉其事，使含忍不言，一朝败坏，安免株坐，故敢首陈，乞为转奏，以正刑诛。臣惟皇帝以至德统天，化及无外，寡妻匹妇，莫不刑（形）于于。今宫帐深密，忽有异言，其有关治化，良非渺小。故不忍隐讳，辄据词，并手书《十香词》一纸，密奏以闻。”</div>
<div>&nbsp;</div>
<div>上览奏，大怒，即召后对诘。后痛哭转辩曰：“妾托体国家，已造妇人之极。况诞育储贰，近且生孙，儿女满前，何忍更作氵㸒奔失行之人乎？”上出《十香词》曰：“此非汝作手书，更复何辞？”后曰：“此宋国忒里蹇所作，妾即从单登得而书赐之耳。且国家无亲蚕事，妾作那得有亲桑语！”上曰：“诗正不妨以无为有，如词中合缝靴，亦非汝所着，为宋国服邪？”上怒甚，因以铁骨朵击后，后几至殒。即下其事，使参知政事张孝杰与乙辛穷治之。乙辛乃系械惟一、长命等讯鞫，加以钉灼荡错等刑，皆为诬服。狱成，将奏。枢密副使萧惟信驰语乙辛、孝杰曰：“懿德贤明端重，化行宫帐。且诞育储君，为国大本，此天下母也。而可以叛家仇婢一语动摇之乎？公等身为大臣，方当烛照奸宄，洗雪冤诬，烹灭此辈，以报国家，以正国体。奈何欣然以为得其情也？公等幸更为思之。”不听，遂具狱上之。上犹未决，指后《怀古》一诗曰：“此是皇后骂飞燕也，如何更作《十词》？”孝杰进曰：“此正皇后怀赵惟一耳！”上曰：“何以见之？”孝杰曰：“‘宫中只数赵家妆，惟有知情一片月’，是以二句中包含‘赵惟一’三字也。”上意遂决，即日族诛惟一，并斩长命，敕后自尽。时皇太子及齐国诸宫主，咸被发流涕，乞代母死。上曰：“朕亲临天下，臣妾亿兆，而不能防闲一妇，更何施眉目腼然南面乎！”后乞更面可汗一言而死，不许。后乃望帝所而拜，作绝命词曰：</div>
<div>&nbsp;</div>
<div>“嗟薄祐兮多幸，羌作丽兮皇家。承昊穹兮下覆，近日月兮分华。托后钧兮凝位，忽前星兮启耀。虽衅累兮黄床，庶无罪兮宗庙。欲贯鱼兮上进，乘阳德兮天飞。岂祸生兮无朕，蒙秽恶兮宫闱。将剖心兮自陈，冀回照兮白日。宁庶女兮多惭，遏飞霜兮下击。顾子女兮哀顿，对左右兮衰伤。共西曜兮将坠，忽吾去兮椒房。呼天地兮惨悴，恨今古兮安极。知吾生兮必死，又焉爱兮旦夕！”</div>
<div>&nbsp;</div>
<div>遂闭宫以白练自经。上怒犹未解，命裸后尸，以苇席裹还其家。春秋三十有六，正符白练之语。闻者莫不冤之。皇太子投地大呼曰：“杀吾母者，耶律乙辛也。他日不门诛此贼，不为人子！”乙辛遂谋害太子，无虚日矣。（见王鼎《焚椒录》）</div>
<div>&nbsp;</div>
<div>王鼎曰：“嗟嗟！自古国家之祸，未尝不起于纤纤也。鼎观懿德之变，固皆成于乙辛，然其始也，由于伶官得入宫帐，其次则叛家之婢使得近左右，此祸所由生也。第乙辛凶惨无匹，固无论。而孝杰以儒业起家，必明于大义者，使如维信直言，毅然诤之，后必不死。后不死，则太子可保无恙，而上亦何惭于少恩骨肉哉！乃亦昧声同心，自保禄位，卒使母后、储君与诸老成，一旦皆死于非辜。此<a href="http://www.mingqingxiaoshuo.com/renwu/shice/" target="_blank" class="infotextkey">史册</a>所书未有之祸也。二人者，可谓罪通天者乎！然懿德所以取祸者有三，曰好音乐与能诗、善书耳。假令不作《回心院》，则《十香》词安得诬出后手乎？至于《怀古》一诗，则天实为之，而月食飞练，先命之矣！”</div>
<div>&nbsp;</div>
<div>姚叔祥曰：“鼎作此录，在谪居镇州时。时乙辛已囚莱州，孝杰亦死，故敢实录其事。但天祚时鼎尚在。如懿德皇后第二女赵国公主以匡救天祚，竟诛乙辛，孝杰剖棺戮尸，以家属分赐群臣事，并不补录，一快观者，亦一不了公案。”</div>
<div>&nbsp;</div>
<div>○戴复古</div>
<div>&nbsp;</div>
<div>戴复古，字式之，号石屏。薄游江西，有富家翁爱其才，以女妻之。居二三年，忽欲作归计。妻问其故，告以曾妻。妻白之父，父怒。妻宛曲解释，尽以奁具赠行。仍饯以词云：</div>
<div>&nbsp;</div>
<div>“惜多才，怜薄命，无计可留汝。揉碎花笺，忍写断肠句。道傍杨柳依依，千丝万缕，抵不住一分愁绪。捉月盟言，不是梦中语。后回君若重来，不相忘处，把杯酒浇奴坟土。”</div>
<div>&nbsp;</div>
<div>石屏既别，遂赴水死。</div>
<div>&nbsp;</div>
<div>戴之无行，不待言矣。此妇性气，亦自可畏。昔邓敞以孤寒不第，牛奇章之子蔚谓敞曰：“吾有女弟未出门，子能婚，当为展力。”时敞已为李评事之婿矣，利其言，许之。既登第，就牛氏亲。不日，挈牛氏而归。将及家，敞绐牛氏，先回家洒扫。及至家，又不敢泄其事。明日，牛氏仆驱其辎橐，直入内铺设。李氏惊问，答以夫人将到。李知别娶，抚膺大恸顿地。牛至，知其卖己，请见李氏曰：“吾父为宰相，兄弟皆在郎省，纵不得富贵，岂无一嫁处邪！其不幸岂惟夫人哉！今愿一与夫人同之。”自是相欢如姊妹焉。牛氏大贤德，绝无一毫丞相女在胸中。此妇未免有“富家女”三字在。</div>
<div>&nbsp;</div>
<div>○张丽贞</div>
<div>&nbsp;</div>
<div>张丽贞，吴江女子。钟情所至，误奔匪人，遂至陷狱。其狱中自序云：“悔此宵一念之差，呕心有血；致今日终身之误，剥面无皮。还顾影以自怜，更书空而独语。妾本吴江望族，曾解披章；闺阁幽姿，未闲窥户。北堂恩重，琅函深贮堂中珠；南浦春明，金屋周遮机上锦。况值髫年二八，忍忘律戒三千。无何随父（日翏）城，寄居椽舍。溺女奴之长舌，来奸套之笼头。漫夸国士之才，计谐占凤；妄数家严之慝，悔拟乘龙。伊既曲叙其悲思，侬亦顿深其怨慕。自谓知书识理，不妨反经为权。逐张倩之离魂，重门夜出；持乐昌之破镜，永巷宵奔。天明而至荒郊，日暮而栖别馆。一朝消息漏，道旁笑破朱唇；三尺典章严，堂上嗔生铁面。雷霆劈开鬼胆，水鉴照出妖形。为访婚姻，并非媒妁；所图嬿婉，竟是人奴。方知假假真真，神呆半晌；已悟生生世世，罪大迷天。延息之入囹圄。抚心而伤尘土。凄凉夜柝，坐永墙角鬼磷寒；憔悴春华，睡起梦中乡路杳。青草黄泥，毕冤魂于今日；白云红日，见慈母以何年？呜呼！硕鼠拖肠，蟑螂化羽。倘青蘋之得荐，尚白圭之可磨。已决策于外黄，世无张耳；谁录瑕于上蔡，人是季心。已矣蛾眉，淹然蚁命。图再新而不得，伏九死以何辞。谩诉衷肠，十首怨题留客邸；可怜骨肉，一缄清泪寄吾家！”</div>
<div>&nbsp;</div>
<div>有如此异才，而为奸人所欺。聪明太过，故有好高之累。</div>
<div>&nbsp;</div>
<div>○窈娘</div>
<div>&nbsp;</div>
<div>武周时，乔知之郎中有婢曰窃娘，美而善歌舞。知之教读书，善属文，深所爱幸，为之不婚。时武承嗣骄贵，借教歌舞，遂不还。知之痛愤成疾，作《绿珠怨》，写以缣索，厚赂阍奴，密寄之。其词曰：</div>
<div>&nbsp;</div>
<div>“石家金谷重新声，明珠十斛买娉婷。此日可怜无复比，此时可爱得人情。君家闺阁未曾难，尝持歌舞使人看。意气雄豪非分里，骄矜势力横相干。辞君去君终难忍，徒劳掩面伤红粉。百年离别在高楼，一旦红颜为君尽。”</div>
<div>&nbsp;</div>
<div>窈娘得诗，悲泣投井而死。承嗣令汲出，于裙带上得诗，鞭杀阍奴，讽吏罗织知之，以至杀焉。</div>
<div>&nbsp;</div>
<div>《绿珠怨》之寄，明知无益，知之此际，已自办一死，故以此诗激窈娘，使速相见于地下耳！然则承嗣之杀知之，乃所以成就之也。忠臣死忠，孝子死孝，情人死情，求而得之，均如饴耳！</div>
<div>&nbsp;</div>
<div>知之有妹，能诗。尝咏破帘云：</div>
<div>&nbsp;</div>
<div>“已漏风声摆，绳持也不禁。一从经落节，无复有贞心。”</div>
<div>&nbsp;</div>
<div>此女风情，当亦不浅。</div>
<div>&nbsp;</div>
<div>○刘禹锡</div>
<div>&nbsp;</div>
<div>李逢吉，性强愎而沉猜多忌，好危人，略无怍色。刘禹锡有妓甚丽，李阴以计夺之。约某日皇城中置宴，朝贤宠嬖，并请早赴境会。敕阍吏先放刘家妓从门入。倾都惊异，无敢言者。刘惶惑吞声。又翌日，与相差数人谒之，但相见如常。从容久之，并不言境会之所以然。座中默然相目而已。既罢，一揖而退。刘叹咤而归，无可奈何，遂愤懑而作四章，以拟《四愁》。</div>
<div>&nbsp;</div>
<div>其一云：</div>
<div>&nbsp;</div>
<div>“玉钗重合两无缘，鱼在深潭鹤在天。得意紫鸾休舞镜，传言青鸟罢衔笺。金盆已覆难收水，玉轸长龙不续弦。若向蘼芜山下过，遥将红泪洒穷泉。”</div>
<div>&nbsp;</div>
<div>其二云：</div>
<div>&nbsp;</div>
<div>“鸾飞远树栖何处，凤得新巢想称心。红璧尚留香漠漠，碧云初断信沉沉。情知污点投泥玉，犹自经营买笑金。从此山头似人石，丈夫形状似（泪）痕深。”</div>
<div>&nbsp;</div>
<div>其三云：</div>
<div>&nbsp;</div>
<div>“人曾何处更寻看，虽是生离死一般。买笑树边花已老，画眉窗下月犹残。云藏巫峡音容断，路隔星桥过往难。莫怪诗成无泪滴，尽倾东海也须干。”</div>
<div>&nbsp;</div>
<div>其四云：</div>
<div>&nbsp;</div>
<div>“三山不见海沉沉，岂有仙踪更可寻。青鸟去时云路断，嫦娥归处月宫深。纱窗遥想春相忆，书幌谁怜夜独吟。料得夜来天上镜，只因偏照两人心。”</div>
<div>&nbsp;</div>
<div>出《本事诗》。</div>
<div>&nbsp;</div>
<div>一说：李逢吉闻刘有美姬，请携来一见。不敢辞，盛妆而往。李见之，命与众姬相面。李妓四十余人，皆处其下。既入，不复出。顷之，李以疾辞，遂罢坐，信宿绝不复知。刘怨叹不已，为诗投献，李但含笑曰：“大好诗！”遂绝。</div>
<div>&nbsp;</div>
<div>○韦庄　何康女</div>
<div>&nbsp;</div>
<div>韦庄以才名，寓蜀，蜀王建遂羁留之。庄有宠人，资质艳丽，兼善词翰。建闻之，托以教内人为词，强庄夺去。庄追念悒怏，作《谒金门》，词云：</div>
<div>&nbsp;</div>
<div>“空相忆，无计得传消息。天上姮娥人不识，寄书何处觅？新睡觉来无力，不忍把伊书迹。满院落花春寂寂，断肠芳草碧。”</div>
<div>&nbsp;</div>
<div>姬后闻得此词，遂不食而卒。</div>
<div>&nbsp;</div>
<div>非留庄也，留其宠也。非爱才也，爱其色也。建之不情甚矣！庄亦失见机之智焉！</div>
<div>&nbsp;</div>
<div>蜀主建北巡，至阆州。州人何康，女色美，将嫁。蜀主取之，赐其夫家帛百匹，其夫一恸而卒。</div>
<div>&nbsp;</div>
<div>欲结人心，割所爱以赠之，犹恐其不受也，况夺之乎。宜建之不终也。姬得词而死，夫见帛而亡。假令是姬是夫凑成一对，交相爱，交相死，必致双鸳、连理之异矣！</div>
<div>&nbsp;</div>
<div>○王承纲女</div>
<div>&nbsp;</div>
<div>蜀王衍好微行，尝私至军使王承纲家，觇其女有美色，欲私之。承纲言已许嫁，将适人。衍不听，遂取入宫。潘昭与承纲有隙，奏其出怨言，流之茂州。女闻父得罪，剪发求赎，不许，乃自缢死。</div>
<div>&nbsp;</div>
<div>建羁人之妻，夺人之女，作法于氵㸒，衍安得不效之。</div>
<div>&nbsp;</div>
<div>○花蕊夫人</div>
<div>&nbsp;</div>
<div>徐匡璋纳女于蜀主孟昶，拜贵妃，别号花蕊夫人，意花不足拟其色，似花蕊翻轻也。又升号慧妃。</div>
<div>&nbsp;</div>
<div>一日大热，昶与妃夜起，避暑摩诃池上。作词云：</div>
<div>&nbsp;</div>
<div>“冰肌玉骨清无汗，水殿风来暗香满。帘开明月独窥人，欹枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。”</div>
<div>&nbsp;</div>
<div>乾德三年，王师平蜀。太祖闻花蕊名，命别将护送入京，纳之。昶美丰仪，喜猎，善弹。夫人心尝忆昶，悒悒不敢言。因自画昶以祀，复佯言于众曰：“祀此神者多子。”一日，宋祖见而问之。夫人亦托前言，讳其姓，遂假张仙。自是求子者多祀之，迄今不改。</div>
<div>&nbsp;</div>
<div>夫人徐姓，见吴曾《能改斋漫录》。陈无已以为青城费氏，误也。《丹铅录》云：“花蕊夫人，宫词之外，尤工乐府。蜀亡，入汴。道经葭萌，题驿壁云：</div>
<div>&nbsp;</div>
<div>‘初离蜀道心将碎，离恨绵绵。春日如年，马上时时闻杜鹃。……’</div>
<div>&nbsp;</div>
<div>书未毕，为军将催行。后人续之云：</div>
<div>&nbsp;</div>
<div>‘三千宫女皆花貌，妾最婵娟。此去朝天，只恐君王宠爱偏。’”</div>
<div>&nbsp;</div>
<div>按：花蕊见宋祖时，使陈所作。因诵其亡国诗云：</div>
<div>&nbsp;</div>
<div>“君王城上树降旗，妾在深宫那得知。四十万人尽解甲，并无一个是男儿。”</div>
<div>&nbsp;</div>
<div>据此诗，则途中必不作败节语。续者真可云狗尾矣。</div>
<div>&nbsp;</div>
<div>按：花蕊夫人，蜀王建妾，号小徐妃。在王衍时，坐游燕污乱亡国。庄宗平蜀后，随王衍归中国，半途遭害。及孟氏再有蜀，传至昶，亦有花蕊夫人，亦姓徐。何前后之相符也。又按：张仙名远霄，五代时人，游青城山成道。老泉有赞。人知花蕊夫人假托，不知真有张仙。</div>
<div>&nbsp;</div>
<div>《续<a href="http://www.mingqingxiaoshuo.com/guiguaishenmo/yanyibian/" target="_blank" class="infotextkey">艳异编</a>》载：云间舒大才，于麟德二年春，因访友，路遇美人，赓诗成契。及明，得古祠，塑美人像，木主题曰“花蕊夫人。”果有之，亦必王蜀花蕊耳。</div>
<div>&nbsp;</div>
<div>○卢孝</div>
<div>&nbsp;</div>
<div>尤仁卿，业堪舆。言尝游平昌，为宦家某卜牛眠地以葬母。开圹，已有紫漆棺，而丹漆书其前方，漆凸起木上炯炯。盖亦妇墓，而其夫为文志之。仁卿尚能记其略。云：“某里人卢孝妻，祝氏月英。父某，母某。孝始娉其姊，姊为权力者夺去，父母以英续盟。英貌庄性慧，事舅颇极礼敬。女工、经、史、音乐，皆能精晓。日不废书，夜必刺缉。夫妇唱随，未尝离舍。偶患脾泻。而前势力者复欲谋夺英，鹰犬之客，平起风波，英愤恚火郁暴死。归孝三年，年二十一岁。惊魂两飞，不知离合。死不知生，生何以知死？尽力营葬，恨无再遇之期，血泪如麻，不能止息。散衣十九件，皆英手刺花鸟，人谓画工不如。并其生平玩好，悉以归冥。至正二年某月日，夫卢孝撰。”宦家知地吉，因以母棺累其上。</div>
<div>&nbsp;</div>
<div>熙宁末，洛中有人耕于凤凰山下，获石碣，方广一尺余，乃妇人撰夫志铭：“君姓曹氏，名禋，字礼夫，世为洛阳人。三十岁，两举不第，卒于长安道中。朝廷卿大夫、乡里故老闻之，莫不哀其‘孝友睦姻，笃行能文，何其夭之如是邪！’唯儿闻之独不然，乃慰其母曰：‘家有南亩，足以养其亲；室有遗文，足以教其子。凡累乎阴阳之间者，至死数不可逃，夫何悲喜之有哉！’丙子年三月十八日卒，以其年十月十五日葬于凤凰山之原。余姓周氏，君妻也，归曹已八载矣。生子一人，尚幼。以其恩义之不可忘，故作铭。铭曰：‘其生也天，其死也天，苟达此理，哀哉何言！其生也浮，其死也休，终何为哉，慰母之忧。’”</div>
<div>&nbsp;</div>
<div><a href="http://www.mingqingxiaoshuo.com/bijixiaoshuo/qingshi/" target="_blank" class="infotextkey">情史</a>氏曰：“卢孝志其妻，语甚惨；周氏志其夫，语甚达。周盖妇中之庄生也。读卢孝文，所遭厄甚矣，虽欲达其将能乎？”</div>
<div>&nbsp;</div>
<div>○周美成</div>
<div>&nbsp;</div>
<div>周美成（名邦彦，官至待制）在姑苏，与营妓岳楚云相恋。后从京师过吴，则岳已从人久矣。因饮于太守蔡峦坐上，见其妹，为作《点绛唇》寄之，云：</div>
<div>&nbsp;</div>
<div>“辽鹤西归，故人多少伤心事。短书不寄，鱼浪空千里。凭杖桃根，说与相思意。愁何际，旧时衣袂，犹有东风泪。”</div>
<div>&nbsp;</div>
<div>楚云得词，感泣累日。</div>
<div>&nbsp;</div>
<div>○王晋卿</div>
<div>&nbsp;</div>
<div>王晋卿（诜）得罪外谪，后房善歌者，名啭春莺，乃东坡所见也，遂为密县马氏所得。后晋卿还朝，寻访微知，恨不可复得，因赋一联云：</div>
<div>&nbsp;</div>
<div>“佳人已属沙吒利；义士今无古押衙。”</div>
<div>&nbsp;</div>
<div>客有为足之成章云：</div>
<div>&nbsp;</div>
<div>“几年流落在天涯，万里归来两鬓华。翠袖香残空挹泪，青楼云渺是谁家？佳人已属沙吒利，义士今无古押衙。回首音尘两沉绝，春莺休啭沁园花。”</div>
<div>&nbsp;</div>
<div>○蔡元长</div>
<div>&nbsp;</div>
<div>蔡元长南迁，中路有旨，取所宠姬慕容、邢、武者三人，以金人指名来索也。元长作诗别云：</div>
<div>&nbsp;</div>
<div>“为爱桃花三树红，年年岁岁惹春风。如今去逐他人手，谁复尊前念老翁？”</div>
<div>&nbsp;</div>
<div>元长蠹国招寇，六宫皆入虏幕，何有于宠姬乎？使宠姬有识，当唾骂老贼误人，而犹望其尊前相念，愚甚矣！</div>
<div>&nbsp;</div>
<div>○赵嘏</div>
<div>&nbsp;</div>
<div>赵嘏字承祐，尝家于浙西。有美姬，惑之。洎计偕，欲携行，母命不许。会中元，为鹤林游。浙帅窥姬色，遂夺而据之。明年，嘏及第。因以一绝遗帅，云：</div>
<div>&nbsp;</div>
<div>“寂寞堂前日又曛，阳台去作不归云。当时闻说沙吒利，今日青城属使君。”</div>
<div>&nbsp;</div>
<div>浙帅不自安，遣一介归之于嘏。嘏时方出关，途次横水驿，见兜舁人马甚盛，偶讯其左右，对曰：“浙西尚书差送新及第赵先辈娘子入京。”姬在兜中亦认嘏。嘏下马，揭帘视之。姬抱嘏，嘏恸哭而卒。遂葬于横水之傍。</div>
<div>&nbsp;</div>
<div>○刘翠翠</div>
<div>&nbsp;</div>
<div>翠翠姓刘氏，淮安民家女也。生而颖悟，能通诗书。父母不夺其志，就令入学。同学有金氏子，名定，与同岁，亦聪明俊雅。诸生戏之曰：“同岁者当为夫妇。”二人亦私自许。金生赠翠翠诗曰：</div>
<div>&nbsp;</div>
<div>“十二阑干七宝台，春风到处艳阳开。东园桃树西园柳，何不移来一处栽？”</div>
<div>&nbsp;</div>
<div>翠翠和之曰：</div>
<div>&nbsp;</div>
<div>“平生每恨祝英台，怀抱何为不早开？我愿东君勤用意，早移花树向阳栽。”</div>
<div>&nbsp;</div>
<div>已而，翠翠年长，不复至学。父母为其议亲，辄悲泣不食。以情问之，初不肯言。久乃曰：“西家金定，妾已许之矣。若不相从，有死而已，誓不登他门也！”父母不得已而听焉。遂卜日结婚。凡币帛之类，羔雁之属，皆女家自备。迎婿入门，二人相见，喜可知矣。是夕，翠翠于枕畔作《临江仙》一阕赠生，曰：</div>
<div>&nbsp;</div>
<div>“曾向书窗同笔砚，故人今作新人。洞房花烛十分春。汗沾蝴蝶粉，身惹麝香尘。</div>
<div>&nbsp;</div>
<div>殢雨尤云浑未惯，枕边眉黛羞颦。轻怜痛惜莫辞频。愿郎从此始，日近日相亲。”</div>
<div>&nbsp;</div>
<div>生遂次韵曰：</div>
<div>&nbsp;</div>
<div>“记得书斋同笔砚，亲人不是他人。扁舟来访武陵春。仙居邻紫府，人世隔红尘。</div>
<div>&nbsp;</div>
<div>海誓山盟心已许，几翻浅笑深颦。向人犹自语频频。意中无别意，亲外有谁亲。”</div>
<div>&nbsp;</div>
<div>二人相得之乐，虽翡翠之在赤霄，鸳鸯之游绿水，未足喻也。</div>
<div>&nbsp;</div>
<div>未及一载，张士诚兄弟起兵高邮，尽陷淮东诸郡。翠为其部下将李将军者所掠。至正末，士诚纳款元朝，愿奉正朔。道途始通，行李无阻。生于是辞别内外父母，愿求其妻。星霜屡移，囊橐又竭，然而此心终不少阻。草行露宿，丐乞于人，仅而得达湖州。则李将军方贵重用事，威焰隆赫。生伫立门墙，踌躇窥伺，将进而未能，欲言而不敢。阍者怪而问焉，生曰：“仆淮安人也。丧乱以来，闻有一妹在于贵府。今不远千里至此，欲求一见，非有他也。”阍者曰：“然则汝何名姓？妹年貌若干？吾得一闻，以审虚实。”生曰：“仆姓刘，名金定。妹名翠翠，识字能文。当失去时，年始十七，以岁月计之，今则二十有四矣。”阍者闻之曰：“府中果有刘氏者，淮安人也。年二十余，识字，善为诗，性又慧巧。本使宠之专房。汝言信不虚，吾将告之于内，汝且止此以待。”遂奔走入告。须臾，令生入见。将军坐于厅上，生再拜而起，具述其由。将军武人也，信而不疑。即命内竖告于翠翠，曰：“汝兄自乡中来此，当出见之。”翠翠承命而出，以兄妹之礼见于厅前。不能措一词，悲咽而已。将军曰：“汝既远来，道途疲倦，且于吾门下休息。吾当徐为之所。”即赠新衣一袭，设帷帐于门西小馆，令生处焉。翌日，谓生曰：“汝妹既能识字，汝亦通书否？”生告以业儒。将军大喜，委以记室。生性既温和，益自简束。应上接下，咸得其欢。代书回简，曲尽其意。将军大以为得人，待之甚厚。</div>
<div>&nbsp;</div>
<div>然而生之来此，本为求访其妻。自厅前一见之后，不可再得，闺阁深远，内外颇严，欲达一意，终无间可乘。荏苒数月，时及授衣，西风夕起，白露为霜。生独处空斋，终夜不寐，乃成一诗曰：</div>
<div>&nbsp;</div>
<div>“好花移入玉阑干，春色无缘得再看。乐处岂知愁处苦，别时虽易见时难。何年塞上重归马，此夜庭中独舞鸾。雾阁云烟深几许，可怜辜负月团圆。”</div>
<div>&nbsp;</div>
<div>诗成，题于片纸，拆布衣之领而缝之。以百钱纳于小竖，属其“持入付于吾妹，令其缝纫将以御寒。”小竖如言。翠翠解其意，拆衣而诗见，大加伤感，吞声而泣。别为一诗，亦缝于衣领之内，付出还生。诗曰：</div>
<div>&nbsp;</div>
<div>“一自乡关动战锋，旧愁新恨几重重。肠虽已断情难断，生不相从死亦从。长使德言藏破镜，终教子建赋游龙。绿珠碧玉心中事，今日谁知也到侬。”</div>
<div>&nbsp;</div>
<div>生得诗，知其以死许之，无复致望。但愈加抑郁，遂感成疾。翠翠闻之，请于将军，始得一至，床前问候。而生病已亟矣。翠翠以臂扶生而起，生引首侧视，凝泪满眶，长吁一声，奄然死于其手。将军怜之，葬于道场山麓。翠翠送殡而归，是夜得疾，不复饮药，展转衾席，将及一月。一旦，告将军曰：“妾弃家相从，已得八载，流离外郡，举眼无亲，止有一兄，今又死矣！病必不能起，乞埋骨兄侧，使黄泉之下，庶有依托，不至作他乡孤鬼也！”言尽而卒。将军不违其志，竟附葬于生坟左，宛然东西二丘焉。</div>
<div>&nbsp;</div>
<div>事载瞿宗吉《<a href="http://www.mingqingxiaoshuo.com/guiguaishenmo/jiandengxinhua/" target="_blank" class="infotextkey">剪灯新话</a>》。后尚有翠翠家旧仆，以商贩过道场山，遇翠翠夫妇，寄书于父母。父买舟来访，徒见二坟，夜复梦翠翠云云。似涉小说家套数，今删之。</div>
<div>&nbsp;</div>
<div>○<a href="https://www.mingqingxiaoshuo.com/renwu/wangqiong/" target="_blank" class="infotextkey">王琼</a>奴</div>
<div>&nbsp;</div>
<div>琼奴，姓王氏，字润贞，常山人，二岁而父殁。母童氏，携琼奴适富人沈必贵。沈无子，爱有之过己生。年十四，雅善歌词，兼通音律，言、德、工、容四者咸备，近远争求纳聘焉。时同里有徐从道、刘均玉者，请婚犹（尤）切。徐子苕郎，刘子汉老，皆仪容秀整，且与琼奴同年。徐华胄而清贫，刘暴富而白屋。犹豫迟疑，莫之能定。</div>
<div>&nbsp;</div>
<div>一日，谋于族人之有识者，曰：“择婿为重。”教之治具，召二生而面试之。乃于二月花晨，张筵会客，里中名胜，咸集于庭。均玉、从道亦各携子而至。汉老虽人物整然，而登降揖让，未免矜持。苕郎则衣冠朴素，举止自如。沈之族长有耕云者，号知人，一见二生，已默识其优劣矣。乃指壁间所挂《惜花春起早》、《爱月夜眠迟》、《掬水月在手》、《弄花香满衣》四画，使二生咏之。汉老恃富，懒事诗书，闻命睢盱，久而不就。苕郎从容染翰，顷刻而成。耕云啧啧称赏。其咏《惜花春起早》云：</div>
<div>&nbsp;</div>
<div>“胭脂晓破湘桃萼，露重荼（艹縻）香雪落。媚紫浓遮刺绣窗，娇红斜映秋千索。”</div>
<div>&nbsp;</div>
<div>“辘轳惊梦急起来，梳云未暇临妆台。笑呼侍女秉明烛，先照海棠开未开。”</div>
<div>&nbsp;</div>
<div>《爱月夜眠迟》云：</div>
<div>&nbsp;</div>
<div>“香肩半軃金钗卸，寂寂重门深锁夜。素魄初离碧海壖，青光已透朱帘罅。”</div>
<div>&nbsp;</div>
<div>“徘徊不语倚阑干，参横斗落风露寒。小娃低语唤归寝，犹过蔷薇架后看。”</div>
<div>&nbsp;</div>
<div>《掬水月在手》云：</div>
<div>&nbsp;</div>
<div>“银塘水满蟾光吐，嫦娥夜夜冯夷府。荡漾明珠若可扪，分明兔颖如堪数。”</div>
<div>&nbsp;</div>
<div>“美人自挹濯春葱，忽讶冰轮在掌中。女伴临流笑相语，指尖擎出广寒宫。”</div>
<div>&nbsp;</div>
<div>《弄花香满衣》云：</div>
<div>&nbsp;</div>
<div>“铃声响处东风急，红紫丛边久凝立。素手攀条恐刺伤，金莲移步嫌苔湿。”</div>
<div>&nbsp;</div>
<div>“幽芳撷罢掩兰堂，馥郁余馨满绣房。蜂蝶纷纷入窗户，飞来飞去绕罗裳。”</div>
<div>&nbsp;</div>
<div>均玉见汉老一辞莫措，大以为耻。父子竟不终席而逸矣。于是四座合词称美，而苕郎之婚议遂成。不出月，择日过聘。必贵以爱婿故，欲其数相往还，遂招置馆中，读书游伴（泮）。偶童氏小恙，琼奴方侍汤药，而苕郎入问疾，避弗及，乃相见于母榻前。苕见琼姿容绝世，出而私喜。封红笺一幅，使婢送与琼。琼拆之，空纸也。因笑成一绝，以答苕曰：</div>
<div>&nbsp;</div>
<div>“茜色霞笺照面频，玉郎何事太多情。风流不是无佳句，两字相思写不成。”</div>
<div>&nbsp;</div>
<div>苕郎持归，以夸于汉老。汉老方恨其夺己配也，以白均玉。均玉不咎子之无学，反切齿于徐、沈。诬以阴重事，俱不得白。徐戍辽阳，沈戍岭表，全家俱往。诀别之际，黯然销魂，观者悉为下泪。自此南北各不相闻。</div>
<div>&nbsp;</div>
<div>已而必贵谢世，家事零落。唯童氏母女在，萧然茅店，卖酒路旁。虽患难之中，琼奴无从昔时容态，而青年粉质，终异常人。有吴指挥者悦之，欲娶为妾。童氏以既聘辞。吴知其故，遣媒谓曰：“徐郎辽海从戍，死生未卜。纵幸无恙，安能至此成姻乎？”琼不听，吴遂以势凌之。童氏惧，与琼谋曰：“苕去五载，音问杳然。汝之身事，终恐荒唐矣！矧他乡孤寡，其何策以拒彼彪悍乎？”琼泣曰：“徐本为儿遭祸，背之不仁。儿有死耳！”因赋《满庭芳》词以自誓云：</div>
<div>&nbsp;</div>
<div>“彩凤分群，文鹓失侣，红云路隔天台。旧时院落，画栋积尘埃。漫有玉京离燕，向东风，似诉悲哀。主人去，卷帘恩重，空屋亦归来。泾阳憔悴女，不逢柳毅，书信难裁。叹金钗脱股，宝镜离台。万里辽阳，郎去也，甚日重回？丁香树，含花到死，肯傍别人开。”</div>
<div>&nbsp;</div>
<div>是夜，自缢于房中，母觉而救解，良久方苏。吴指挥者闻之怒，使麾下碎其酿器，逐去他居，欲折困之。时有老驿使杜君，亦常山人。必贵存日，相与善。怜童氏孤苦，假以驿廊一间而安焉。</div>
<div>&nbsp;</div>
<div>一日，客有戎服者三四人投驿中。杜君问所从来，其人曰：“吾侪辽东某卫总小旗，差往海南取军，此假宿耳。”值童氏偶出帘下，中一少年，特淳谨，不类武卒。数往还相视，而凄惨之色可掬。童氏心动，因出问之，对曰：“苕姓徐，浙江常山人。幼时，父尝聘同里沈必贵女。未婚，而两家坐事谪戍，不相闻者数年矣。适因入室，见妈妈状貌，酷与苕外母相类，故不觉感怆，非有他也。”童氏复问：“沈家今在何处？厥女何名？”曰：“女名琼奴，字润贞。联亲时年方十四，以今计之，当十九矣。第知戍海南，忘其所寓州郡，难已寻觅。”童氏入语琼奴，琼奴曰：“若然，天也！”明日，召至室中细问之，果苕郎也，今改名子阑矣，尚未娶。童氏大哭曰：“吾即汝丈母。汝丈人已死，吾母女流落于此，出万死已得再生。不图今日再得相见。”遂白于杜及苕之同伴。众口嗟叹，以为前缘。杜君乃率钱备礼，与苕毕姻。合卺之夕，喜不塞悲，琼奴诉其衷怀，因诵杜少陵“夜阑更秉烛，相对如梦寐”之句。苕抚之曰：“毋伤，姑候来年，挚尔同归辽东耳。”既而苕同伴有丁总旗者，忠厚人也，谓苕曰：“君方燕尔，莫便抛离。勾军之行，我辈分任之。君善抚室于此相待。”苕置酒饯别。</div>
<div>&nbsp;</div>
<div>诸人既去，吴指挥者缉知，愈怒。以逃军为名，捕苕于狱，杖杀之。藏尸于窑内，亟令媒恐童氏曰：“彼已死，可绝念矣。吾将择日，舁轿相迎。如复拒违，定加毒手。”琼奴使母诺之。媒去，谓母曰：“儿不死，必为狂暴所辱。将俟夜引决矣。”母亦无如之何。</div>
<div>&nbsp;</div>
<div>是晚，忽监察御史傅公到驿。琼奴仰天呼曰：“吾夫之冤雪矣！”乃具状以告。傅公即抗章上闻，得旨鞫问，而求尸未得。政谳讯间，羊角风自厅前而起。公祝之曰：“逝魄有知，导吾以往。”言讫，风即旋转，前引马首，径奔窑前。吹炭灰而尸见。委官验视，伤痕宛然。吴遂伏辜。公命州官葬苕于郭外。琼奴哭送，自沉于冢侧池中。因命葬焉。公言诸于朝，下礼部旌其冢曰：“贤义妇之墓。”童氏亦官给有廪，优养终身焉。</div>
<div>&nbsp;</div>
<div>吟成得妇，佳遇也。千里续亲，奇缘也。独留抚室，高情也。而好处往往反为祸端，苕之遇，穷矣哉！吴指挥氵㸒杀自戕，孽由己作。羊角鸣冤，苕灵不泯。第祸之始生，实自汉老父子。未知天所以报之者，又何如也？</div>
<div>&nbsp;</div>
<div>○乐陵王妃</div>
<div>&nbsp;</div>
<div>百年，孝昭第二子也。孝昭临崩，遗诏传位于武成。并有手书，其末曰：“百年无罪，汝可乐处置之，勿学前人。”清河三年五月，赤星见，帝以盆水承星影而盖之，一夜盆自破。欲以百年厌之。会博陵人贾德胄教百年书，百年尝作数“敕”字，德胄封以奏。帝又发怒，使召百年。百年被召，自知不免。割带玦，留与妃斛律氏。见帝于玄都苑凉风堂。使百年书“敕”字，验与德胄所奏相似。遣左右乱捶击之。又令人曳百年绕堂，且走且打。所过处，血皆遍地。气息将尽，曰：“乞命，愿与阿叔作奴。”遂斩之。弃诸池，池水尽赤。于后园亲看埋之。妃把玦哀号，不肯食，月余亦死。玦犹在手，拳不可开。时年十四。其父光自擘之，乃开。后主时，改九院为二十七院。掘得小尸，绯袍金带，髻解，一足有靴。诸内参窃言：“百年太子也。”</div>
<div>○阿（衤盖）</div>
<div>&nbsp;</div>
<div>至正癸卯，明玉珍僭号于蜀。自将红巾三万攻云南。梁王及宪司官皆奔，威楚诸部悉乱。征兵救援。大理总管段功，谋于员外杨渊海。卦之吉，乃进兵。红巾屯古田寺。功遣人夕火其寺，红巾军乱，死者什七八。功追至七星关，又胜之而还。红巾既退，梁王深德段功，以女阿（衤盖）主妻之，奏授云南平章。功恋之不肯归国。其大理夫人高氏，寄乐府促之归，曰：</div>
<div>&nbsp;</div>
<div>“风卷残云，九霄冉冉逐。龙池无偶，水云一印绿。寂寞倚屏帏，春雨纷纷促。蜀锦半床闲，鸳鸯独自宿。好语我将军，只恐乐极生悲冤鬼哭。”</div>
<div>&nbsp;</div>
<div>功得书，乃归。既而复往。其臣杨智、张希乔留之，不听。既至善阐，梁人私语梁王曰：“段平章复来，有吞金马、咽碧鸡之心矣。盍早图之。”梁王乃密召阿（衤盖）主，付以孔雀胆一具，命乘便毒殪之。主潸然不受命。夜寂人定，私语平章曰：“我父忌阿奴，愿与阿奴西归。”因出毒具示之。平章曰：“我有功尔家。我趾自蹶伤，尔父尚尝为我裹之。尔何造言至此！”三谏之，终不听。明日，邀功东寺演梵，至通济桥，马逸，因令番将格杀之。阿（衤盖）主闻变，失声哭曰：“昨暝烛下，才讲与阿奴，云南施宗、施秀烟花殒身，今日果然。阿奴虽死，奴不负信黄泉也。”欲自尽，梁王防卫万方。主愁愤，作诗曰：</div>
<div>&nbsp;</div>
<div>“吾家住在雁门深，一片闲云到滇海。心悬明月照青天，青天不语今三载。欲随明月到苍山，误我一生踏里彩。吐噜吐噜段阿奴，施宗施秀同奴歹。云片波潾不见人，押不芦花颜色改。肉屏独坐细思量，西山铁立霜潇洒。”</div>
<div>&nbsp;</div>
<div>时员外杨渊海为从官，亦题诗粉壁，饮药而卒。</div>
<div>&nbsp;</div>
<div>诗曰：</div>
<div>&nbsp;</div>
<div>“半纸功名百战身，不堪今日总红尘。死生自古皆由命，祸福于今岂怨人。<a href="http://www.mingqingxiaoshuo.com/zajuxiqu/baodaizhisankanhudiemeng/" target="_blank" class="infotextkey">蝴蝶梦</a>残滇月海，杜鹃啼破点苍春。哀怜永诀云南土。锦酒休教洒泪频。”</div>
<div>&nbsp;</div>
<div>梁王哀渊海之才，绻意欲为己用。见诗痛悼，乃厚恤之。令随平章槥葬大理。</div>
<div>&nbsp;</div>
<div>父不可仇也。然妇人以夫为天，父为外家。杀夫而非罪，则父亦仇矣。人之尊者莫如天。使天无故而厄一善人，虽圣贤亦不能无憾。此子胥所以鞭平王，而孝子或谅之也。</div>
<div>&nbsp;</div>
<div>○唐姬</div>
<div>&nbsp;</div>
<div>唐姬者，汉废帝弘农王妃也。灵帝崩，子辩立，董卓废之，置于阁上，使郎中令李儒进鸩。王曰：“是欲杀我耳。”不肯饮。强之，乃与姬及宫人饮宴别。酒行，王悲歌曰：</div>
<div>&nbsp;</div>
<div>“天道易兮我何艰，弃万乘兮退守藩。逆臣见迫兮命不延，逝将去汝兮适幽玄。”</div>
<div>&nbsp;</div>
<div>因令姬起舞，姬抗袖而歌曰：</div>
<div>&nbsp;</div>
<div>“皇天崩兮后土颓，身为帝兮命夭摧。死生异路兮从此乖，奈何茕独兮心中哀。”</div>
<div>&nbsp;</div>
<div>歌竟，泣下呜咽，坐者皆欷歔。王谓姬曰：“卿王者妃，势不复为吏民妻，幸自爱！从此长辞。”遂饮鸩死，时年十八。姬归颍川。父会稽太守瑁欲嫁之，姬誓不许。及李傕破长安，钞关东，得姬，欲妻之，固不听，而终不自明。尚书贾诩知之，白献帝。帝感怆，迎姬置园中。使侍中持节，拜为弘农王妃。</div>
<div>&nbsp;</div>
<div>○周迪妻</div>
<div>&nbsp;</div>
<div>有豫章民周迪，货利于广陵，其妻偕焉。遇师铎之乱，不能去，城中人相食。迪饥将绝，妻曰：“兵荒若是，必不相全。君亲老家远，不可与妾俱死。愿见鬻于屠氏，则君归装济矣！”迪勉从之。以所得之半，赂守者求去。守者诘之，道（迪）以实对。群辈不信，遂与迪往其处验焉。至则见其首已在肉案。聚观者莫不叹异，争以金帛遗之。迪收其余骸，负之而归。</div>
<div>&nbsp;</div>
<div>贩利而妻必与偕，盖不忍相离也。而孰知竟作长离乎！妻非忍于身之杀，而贵于遂夫之行。迪亦非忍于妻之死，而贵于成妻之义</div>
<div>&nbsp;</div>
<div>○柳鸾英</div>
<div>&nbsp;</div>
<div>莱州阎澜与柳某善，有腹婚之约。及诞，阎得男子，曰自珍；柳得女，曰鸾英，遂结夙契。柳登进士，仕至布政。而澜止由贡得教职以死。家贫，不能娶，柳欲背盟。鸾英泣告其母曰：“身虽未往，心已相诺。他图之事，有死而已。”母白于父，父佯应之而未许。鸾英度父终渝此盟，乃密恳邻媪，往告自珍，曰：“有私蓄，请君以某日至后圃挟归，姻事可成。迟则为他人先矣。”自珍闻之，喜不自抑。遂与其师之子刘江、刘海具言故。江、海密计，设酒贺珍，醉之于学舍。兄弟如期诣柳氏。鸾英倚圃门而望，时天将暮，便以付之。而小婢识非阎生，曰：“此刘氏子也！”鸾英亦觉其异，骂之曰：“狗奴何以诈取我财？速还则已，不然，当告官治汝！”江、海恐事泄，遂杀鸾英及婢而去。自珍夜半醉醒，自悔失约。急起走诣柳氏圃门。时月色黑，直入圃中，践血尸而踬，嗅之腥气，惧而归。衣皆沾血。不敢以告家人也。达曙，柳氏觉女被杀，而不知主名。官为遍讯，及邻媪，遂首女结约事。逮自珍至，血衣尚在。一词不容辩，论死。会御史许公进巡至，夜梦一无首女子泣曰：“妾柳鸾英也。身为贼刘江、刘海所杀，反坐吾夫，幸公哀辨此狱，妾死不朽矣。”因忽惊觉。明达召自珍密问之，自珍具述江、海留饮事。公伪为见鬼自诉之状，即捕二凶诉（讯）之，叩头款服，诛于市。遂释自珍。为女建坊曰“贞节”以表之。珍后登乡荐，时人为作传奇。见许公《异政录》。</div>
<div>&nbsp;</div>
<div>○金山僧惠明</div>
<div>&nbsp;</div>
<div>洪武中，南京扬子江边，税家妻周氏，有姿色。金山寺僧惠明，密使一婆子常送花粉等物，往来甚熟。夫出外，周氏唤婆子同眠。婆子潜将僧鞋一双安凳下。夫归见鞋，谓周氏有私于僧。妇不能辩，竟出之。周时年已二十二，生子岁余矣。临去作歌曰：</div>
<div>&nbsp;</div>
<div>“去燕有归期，去妇长别离。妾有堂堂夫，妾有呱呱儿。撇此夫与子，出门欲何之？有声空呜咽，有泪空涟洏。百病皆有药，此病谅难医。丈夫心翻覆，曾不记当时。山盟与海誓，瞬息且推移。吁嗟一妇女，方寸有天知。”</div>
<div>&nbsp;</div>
<div>惠明畜发，托媒娶之。生一女。异日，惠明抱女戏曰：“我无良计，安得汝母。”周氏笑问何谓，惠明以夫妻情厚，吐之不疑。周氏遂击登闻鼓升冤情。上亲鞫得实。惠明凌迟，同房十僧绞，余僧六十名，俱边远充军。</div>
<div>&nbsp;</div>
<div>○王武功妻</div>
<div>&nbsp;</div>
<div>京师人王武功，居韈（亻幼）巷。妻有美色。化缘僧过门，见而悦之。阴设挑致之策，而未得便。会王生将赴官淮上，与妻坐帘内，一外仆顶盒至前，云：“聪大师传信县君，相别有日，无以表意，漫奉此送路。”语讫即去。王夫妇亟启盒，乃肉茧百枚。剖其中，藏小金牌饼，重一钱，以为误也，复剖其他尽然。王作声叱妻曰：“我疑此秃朝夕往来于门，必有故，今果尔。”即诉于县府。僧已窜，不知名字、居止，无从缉捕。王弃妻单车赴任。妻亦无以自明。囚系累月，府尹以为疑狱，命录付外舍。穷无取食。僧闻而潜归，密赂针妇，说之曰：“汝今日饿死矣，我引尔至某寺，为大众僧缝纫度日，以俟武功回心何如？”王妻勉从其言。既往，正入前僧之室，藏于地穽，奸侮自如。久而稍听其出入，遂伺隙告逻卒。执僧到官，伏罪。王妻亦怀恨以死。</div>
<div>&nbsp;</div>
<div>○铅山妇</div>
<div>&nbsp;</div>
<div>铅山有人悦一美妇，挑之不从。乘其夫病时，天大雨，昼晦，乃着花衣为两翼，如雷神状，至其家，奋铁椎椎杀之，即飞出。其家以为真遭雷诛也。又经若干时，乃使人说其妇，求为妻。妇许焉。伉俪甚笃。出一子，已周岁矣。一日，雷雨如初。因燕语，漫及前事，曰：“吾当时不为此，焉得妻汝？”妇佯笑，因问：“衣与两翼安在？”曰：“在某箱中。”妇俟其人出，启得之。赴诉张令。擒其人至，伏罪，论死。</div>
<div>&nbsp;</div>
<div>情史氏曰：“语云‘<a href="http://www.mingqingxiaoshuo.com/shitairenqing/huanxiyuanjia/" target="_blank" class="infotextkey">欢喜冤家</a>’，冤家由欢喜得也。夫‘靡不有初，鲜克有终’。譬如蠹然，以木为命，还以贼木，忍乎哉！彼夫售谗行诳，手自操戈，斯无所蔽罪者矣！乃若垂成而败之，本合而离之，同欢而独据之，他好而代有之，天乎？人乎？是其有冤家在焉！然仇不自我，两人之欢喜固在也。以冤家故，愈觉欢喜；以欢喜故，愈觉冤家。况乎情之所钟，万物皆赘。及其失意，四大生憎。仇又不独在冤家矣！不情不仇，不仇不情。嗟夫，非酌水自饮，亦乌知其冷暖乎哉！”</div>
<div>&nbsp;</div>