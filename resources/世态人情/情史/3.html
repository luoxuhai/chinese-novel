
<p>张幼谦</p>
<div>&nbsp;</div>
<div>　　浙东张忠父与罗仁卿邻居，张宦族而贫，罗崛兴而富。宋端平间，两家同日生产。张生子名幼谦，罗生女名惜惜。稍长，罗女寄学于张。人常戏曰：“同日生者，合为夫妇。”张子罗女，私以为然。密立券约，誓必偕老，两家父母罔知也。年十数岁，尝私合于斋东石榴树下，自后无间。</div>
<div>&nbsp;</div>
<div>　　明年，罗女不复来学。张子虽屡至罗门，闺院深邃，终不见女。至冬，张子书词名《一剪梅》云：</div>
<div>&nbsp;</div>
<div>　　　　“同年同日又同窗，不似鸾凰，谁似鸾凰。石榴树下事匆忙。惊散鸳鸯，拆散</div>
<div>　　鸳鸯。　一年不到读书堂，教不思量，怎不思量。朝朝暮暮只烧香。有分成双，愿</div>
<div>　　早成双。”</div>
<div>&nbsp;</div>
<div>伺其婢，连日不至。又成诗云：</div>
<div>&nbsp;</div>
<div>　　　　“昔人一别恨悠悠，犹托梅花寄陇头。咫尺花开君不见，有人独自对花愁。”</div>
<div>&nbsp;</div>
<div>一日，婢至，与之云：“斋前梅花巳开，可托折梅花递回信来。”去无报音。</div>
<div>&nbsp;</div>
<div>　　明年，随父忠父馆寓越州太守斋，两年方归。罗女遣婢餽笺，箧中有金钱十枚，相思子一粒。张大喜，语婢，欲得一会期。且复书一诗云：</div>
<div>&nbsp;</div>
<div>　　　　“一朝不见似三秋，真个三秋愁不愁？金钱难买尊前笑，一粒相思死不休。”</div>
<div>&nbsp;</div>
<div>尝掷金钱为戏，母见诘之，云得之罗女。母觉其意，遣里妪问婚。罗父母以其贫，不许，曰：“若会及第做官，则可。”</div>
<div>&nbsp;</div>
<div>　　明年，张又随父同越州太守候差于京。又两年方归，而罗女受里富室辛氏聘矣。张大恨，作词名《长相思》，云：</div>
<div>&nbsp;</div>
<div>　　　　“天有神，地有神。海誓山盟字字真，如今墨尚新。过一春，又一春。不解金</div>
<div>　　钱变作银，如何忘却人。</div>
<div>&nbsp;</div>
<div>遣里妪密送与女。女言，“受聘乃父母意。但得君来会面，宁与君俱死，永不愿与他人俱生也。”罗屋后墙内，有山茶数株，可以攀缘及墙。约张候于墙外，中夜令婢登墙，用竹梯置墙外以度。凡伺候三夕而失期。赋诗云：</div>
<div>&nbsp;</div>
<div>　　　　“山茶花树隔东风，何啻云山万万重。销金帐暖贪春梦，人在月明风露中。”</div>
<div>&nbsp;</div>
<div>复遣里妪递去。女言“三夕不寐，无间可乘”，约以今夕灯烛后为期。至期，果有竹梯在墙外，遂登墙缘树而下。女延入室，登阁，极其缱绻。遂订后期，以楼西明三灯为约。如至，墙外正一灯，不可候也。自后无夕不至，或一二夕，或三四夕，明三灯，则墙外亦有竹梯矣。月余，又随父馆寓湖北帅厅。先数日，相与泣别。女遗金帛甚厚，曰：“幸未即嫁，则君北归，尚有会期。否则，君其索我于井中，结来世姻矣。”</div>
<div>&nbsp;</div>
<div>　　其年，张赴湖北，留寓试，毕，归里，则女亦拟是冬出适。闻张归，即遣婢订约今夕，且书《卜算子》词一阕云：</div>
<div>&nbsp;</div>
<div>　　　　“幸得那人归，怎便教来也。一日想思十二辰，直是情难舍。　本是好姻</div>
<div>　　缘，又怕姻缘假。若是教随别个人，相见黄泉下。”</div>
<div>&nbsp;</div>
<div>张如约至。女喜且怨曰：“幸有期会，奈何又向湖北，又不务早归。从今若无夜不会，亦只两月余矣。当与君极欢，虽死无恨。君少年才俊，前程未可量。实不敢以世俗儿女态，邀君俱死也。”相对泣下。久之，张索笔和其《卜算子》云：</div>
<div>&nbsp;</div>
<div>　　　　“去时不由人，归怎由人也。罗带同心结到成，底事教拼舍。　心是十分</div>
<div>　　真，情没些儿假。若道归迟打掉篦，甘受三千下”</div>
<div>&nbsp;</div>
<div>自是遂无夜不至。</div>
<div>&nbsp;</div>
<div>　　半月余，为罗父母所觉，执送有司。女投井不果，令人日夕随之。张到官，历历具实供答。宰怜其才，欲贷其罪，而辛氏有巨赀，必欲究竟。张母遗信报其父，父恳湖北帅，关节本郡太守。未几，湖北帅寓试揭晓，张作《周易》魁，旗铃就圄中报捷。宰大喜，延至公厅贺之，送归拜母。申州请旨。邑方逮女出官，中途而返。太守得湖帅使书，而本县申文亦至。辛氏以本县擅释张子，赴州陈诉。太守晓辛曰：“罗氏不廉女也。天下多<a href="http://www.mingqingxiaoshuo.com/shitairenqing/meifuren/" target="_blank" class="infotextkey">美妇人</a>，汝焉用此为？当今罗氏还尔聘财。”辛辞塞。太守令吏取辛情愿休亲状，行移本县，追理聘财。密书与宰，令为张罗，了此一段姻缘。宰具札招罗仁卿公厅相见，即贺其得佳婿，盛礼特筵，具道守意。罗归，招张来赘。张明年登科，仕至倅。夫妇偕老焉。</div>
<div>&nbsp;</div>
<div>　　生之及第做官人，不先不后，恰在圄中。文昌主婚，朱衣人作媒，一场丑事，反为美谈。向使罗父母不觉，两人者终当以情死。颠之倒之，造物真巧于簸弄哉！</div>
<div>&nbsp;</div>
<div>　　晁采</div>
<div>&nbsp;</div>
<div>　　大历中，有晁采者，小字试莺，女子中之有文者也。与母独居，深娴翰墨，丰姿艳体，映带一时。有尼常出入其家，言采美丽，为天下冠，不施丹铅，眉目如画。尝见其夏月着单衫子，右手攀竹枝，左手持兰花扇，按膝上，注目水中游鱼，低讽竹枝小词，若黄莺学啭，真神仙中人也。性爱看云，故其室名“窥云室”，馆名“期云馆”。一日，兰花始发，其母命赋之。采即应声曰：“隐于谷里，显于澧浔。贵比于白玉，重匹于黄金。既入燕姬之梦，还鸣宋玉之琴。”其敏慧若此。少与邻生文茂笔札周旋，每自誓言，当为伉俪。及长而散去，犹时时托侍女通殷勤。茂尝春日寄以诗曰：</div>
<div>&nbsp;</div>
<div>　　　　“晓来扶病镜台前，无力梳头任髻偏。消瘦浑如江上柳，东风日月起还眠。”</div>
<div>&nbsp;</div>
<div>又曰：</div>
<div>&nbsp;</div>
<div>　　　　“旭日瞳瞳破晓霾，遥知妆罢下芳阶。那能化作桐花凤，一集佳人白玉钗。”</div>
<div>&nbsp;</div>
<div>采得诗，因遣侍儿以青莲子十枚寄茂。且曰：“吾怜子也。”茂曰：“何以不去心？”侍者曰：“正欲使君知其心苦耳。”茂持啖未竟，坠一子于盆水中。有喜鹊过，恶污其上。茂遂弃之。明早，有并蒂花开于水面，如梅英大。茂因喜曰：“吾事济矣。”取置几头，数日始谢，房亦渐长。剖之，各得实五枚，如所来数。茂即书其异，托侍女以报采。采持阅，大喜曰：“并蒂之谐，此其征矣。”因以朝鲜茧纸，作鲤鱼函，两面俱画鳞甲，腹下令可以藏书。遂寄茂以诗曰：</div>
<div>&nbsp;</div>
<div>　　　　“花笺制叶寄郎边，的的寻鱼为妾传。并蒂已看灵鹊报，倩郎早觅买花船。”</div>
<div>&nbsp;</div>
<div>荏苒至秋，屡通音问，而欢好无由。偶值其母有姻席之行，采即遣人报茂。茂喜极，乘月至门，遂酬夙愿焉。晨起整衣，两不忍别。采因自剪鬓发赠茂，且曰：“好藏青鬓，早缔白头也。”茂归，藏于枕畔。兰香芳烈，馥馥动人。固以诗寄之曰：</div>
<div>&nbsp;</div>
<div>　　　　“几上金猊静不焚，匡床愁卧对斜曛。犀流金镜人何处，半枕兰香空绿云。”</div>
<div>&nbsp;</div>
<div>绸缪之后，又复无机可乘。时值杪秋，金风渐栗。采无聊之极，因遣侍儿以诗寄茂曰：</div>
<div>&nbsp;</div>
<div>　　　　“珍簟生凉夜漏余，梦中恍惚觉来初。魂离不得空成病，面见无由浪寄书。</div>
<div>　　窗外江村钟响绝，枕边梧叶雨声疏。此时最是思君处，肠断寒猿定不如。”</div>
<div>&nbsp;</div>
<div>茂答曰：</div>
<div>&nbsp;</div>
<div>　　　　“忽见西风起洞房，卢家何处郁金香？文君未奔先成渴，颛顼初逢已自伤。</div>
<div>　　怀梦欲寻愁落叶，忘优将种恐飞霜。惟应分付青天月，共听床头漏点长。”</div>
<div>&nbsp;</div>
<div>自兹以后，间阔弥深。采抱郁中怀，遂凋素质。母察其异，苦询侍儿，侍儿因微露其情。母叹曰：“才子佳人，自应有此。然古多不偶，吾今当为成之。”因托斧柯，以采归茂。</div>
<div>&nbsp;</div>
<div>　　贾子《说林》云：“陈忠有女，名丰。邻人葛勃，有美姿。丰与村中女子戏相谓曰：‘得婿如葛勃，无恨矣。’自是丰与勃屡通音问。七月七日，丰以青莲子十枚寄勃。勃啖未竟，坠一子于盆水中。明旦开并蒂花云云，自此乡人改双星节为双莲节。”其事相类，疑《晁采传》仿陈丰而作者。怜子苦心，亦借汉女子舒襟私于元群事。</div>
<div>&nbsp;</div>
<div>　　范蠡</div>
<div>&nbsp;</div>
<div>　　西施，越之美女，家于苧萝村西，故曰西施。欲见者先输金钱一文。今嘉兴县南有女儿亭。《吴越春秋》云：“越王以吴夫差氵㸒而好色，乃令范蠡取西施以献之。西施于路与范蠡潜通，三年始达于吴。遂生一子。至此亭，其子一岁，能言。因名‘女儿亭’。”《越绝书》云：“吴亡后，西施复归范蠡，因泛五湖而去。西施山下有浣纱石。”</div>
<div>&nbsp;</div>
<div>　　越王得苧萝山鬻薪之女，曰西施、郑旦。饰以罗穀，教以容步，习于土城，临于都巷，三年学服而献于吴。所谓“三年始达于吴”者，疑即此学服之三年耳。若在路复三年，则六年矣，施齿不稍长乎！且吴越邻壤密迩，其贡书必有岁月，迁延三岁，使人乌得无罪，吴王亦安得无言也！又别志：越既灭吴，乃沉西施于江，以报鸱夷。而世俗盛传扁舟五湖之事。</div>
<div>&nbsp;</div>
<div>　　贾午</div>
<div>&nbsp;</div>
<div>　　贾午，太尉充少女。韩寿，字得真，南阳堵阳人，魏司徒暨曾孙，美姿貌，善容止。贾充辟为司空掾。充每燕宾客，其女辄于青琐中窥之，见寿而悦焉。问于左右：“识此人否？”有一婢说寿姓字，云是故主人。女大感想，发于寤寐。婢后往寿家，具说女意，并言其女光丽艳逸，端美绝伦。寿闻而心动，便令为通殷勤。婢以白女，女遂潜修音好，厚相赠结，呼寿夕入。寿劲捷过人，逾垣而至。家中莫知，惟充觉其女悦畅异于常日。时西域有贡奇香，一着人，则经月不歇。帝甚贵之，惟以赐充及大司马陈骞。其女密盗以遗寿。充僚属与寿燕处，闻其芬馥，称之于充。自是充意知女与寿通。而其门阁严峻，不知所由得入。乃夜中佯惊有盗，因使循墙以观其变。左右白曰：“无余异，惟东北角如狐狸行处。”充乃考问女之左右，共以状对。充秘之，遂以女妻寿。寿官至散骑常侍、河南尹。</div>
<div>&nbsp;</div>
<div>　　充女已及笄矣。克既才寿而辟之舍，寿将谁婿乎？亦何俟其女自择也。虽然，贾午既胜南风（充长女，即贾后），韩寿亦强正度（晋惠帝字也）。使充择婿，不如女自择耳。</div>
<div>&nbsp;</div>
<div>　　江情</div>
<div>&nbsp;</div>
<div>　　福州守吴君者，江右人。有女未笄，甚敏慧，玉色秾丽。父母钟爱，携以自随。秩满还朝，候风于淮安之版闸。邻舟有太原江商，亦携一子名情，生十六年矣。雅态可绘，敏辨无双。其读书处，正与女窗相对。女数从隙中窥之，情亦流盼，而无缘致意。偶侍婢有濯锦船舷者，情赠以果饵，问：“小娘子许适谁氏？”婢曰：“未也。”情曰：“读书乎？”曰：“能。”情乃书难字一纸，托云：“偶不识此，为我求教。”女郎得之微哂，一一细注其下。且曰：“岂有秀才而不识字者！”婢还以告。情知其可动，为诗以达之曰：</div>
<div>&nbsp;</div>
<div>　　　　“空腹清吟托袅烟，樊姬春思描红船。相逢何必蓝桥路，休负沧波好月天。”</div>
<div>&nbsp;</div>
<div>女得诗，愠曰：“暂尔萍水，那得便以艳句撩人。”欲白父笞其婢，婢再三恳，乃笑曰：“吾为诗骂之。”乃缄小碧笺以酬曰：</div>
<div>&nbsp;</div>
<div>　　　　“自是芳情不恋春，春光何事惨闺人。淮流清浸天边月，比似郎心向我亲。”</div>
<div>&nbsp;</div>
<div>生得诗大喜，即令婢返命，期以今宵启窗虔候。女微哂曰：“我闺帏幼怯，何缘轻出，郎君岂无足者耶？”生解其意，候人定，蹑足登其舟。女凭阑待月，见生跃然，携肘入舟，喜极不能言。惟嫌解衣之迟而已。既而体慵神荡，各有南柯之适。风便月明，以舟解缆，东西殊途，顷刻百里。江翁晨起，觅其子不得。以为必登溷坠死淮流。返舟求尸，茫如捕影，但临渊号恸而去。</div>
<div>&nbsp;</div>
<div>　　天明，情披衣欲出，已失父舟所在。女惶边无计，藏之船旁榻下。日则分饷羹食，夜则出就枕席。如此三日，生耽于美色，殊不念父母之离邈也。其嫂怪小姑不出，又馔兼两人，伺夜窥觇，见姑与小男子切切私语。白其母，母恚不信，身潜往视，果然。以告吴君。吴君搜其舱，得情榻下。拽其发以出，怒目齽齜，砺刃其颈，欲下者数四。情忽仰首求哀，容态动人。吴君停刃叱曰：“尔为何人？何以至此？”生具述姓名，且曰：“家本晋人，阀阅亦不薄。昨者猖狂，实亦贤女所招。罪俱合死，不敢逃命。”吴君熟视久之，曰：“吾女已为尔所污，义无更适之理。尔宜为吾婿，吾为尔婚。”情拜泣幸甚。吴君乃命情潜足挂舵上，呼人求援，若遭溺而幸免者，庶不为舟人所觉。生如戒。吴君令篙者掖之。佯曰：“此吾友人子也。”易其衣冠，抚字如子。</div>
<div>&nbsp;</div>
<div>　　抵济州，假巨室华居，召傧相，大讲合婚之仪。舟人悉与宴，了不知其所由。既自京师返旆，延名士以训之，学业大进。又遣使诣太原，访求其父。父喜，赍珍品至楚，留宴累月乃别。情二十三领乡荐，明年登进士第。与女归拜翁姑，会亲里，携家之官。初为南京礼部主事，后至某郡太守，膺翚翟之封。有子凡若干人，遐迩传播，以为奇遇云。（小说曰《缘舟记》。）</div>
<div>&nbsp;</div>
<div>　　若是一偷而去，各自开船，太平无话，二人良缘终阻，行止俱亏。风便舟开，天所以成美事也。</div>
<div>&nbsp;</div>
<div>　　薛氏二芳</div>
<div>&nbsp;</div>
<div>　　吴郡富室有姓薛者，至正初，家于阊门外，以鬻米为业。二女兰英、蕙英，皆敏秀能诗。父遂于宅后建楼居之，名曰“兰蕙联芳楼”。适承天寺僧善水墨，乃以粉灰四壁，邀请绘兰蕙于上。登之者，蔼然如入春风之室。二女日夕其间，吟咏不辍。有诗数百首，号《联芳集》。好事者往往传诵。时会稽杨铁崖制《西湖竹枝曲》，和者百余家，镂板书肆。二女见之笑曰：“西湖有竹枝曲，东吴独无竹枝曲乎！”乃效其体，作《苏台竹枝词》十章，曰：</div>
<div>&nbsp;</div>
<div>　　　　“姑苏台上月团团，姑苏台下水潺潺。月落西边有时出，水流东去几时还。</div>
<div>&nbsp;</div>
<div>　　　　馆娃宫中糜鹿游，西施去泛五湖舟。香魂玉骨归何处？不及真娘葬虎丘。</div>
<div>&nbsp;</div>
<div>　　　　虎丘山上塔层层，静夜分明见佛灯。约伴烧香寺中去，自将钗钏施山僧。</div>
<div>&nbsp;</div>
<div>　　　　门泊东吴万里船，乌啼月落水如烟。寒山寺里钟声早，渔火江枫恼客眠。</div>
<div>&nbsp;</div>
<div>　　　　洞庭余柑三寸黄，笠泽银鱼一尺长。东南佳味人知少，玉食无由进上方。</div>
<div>&nbsp;</div>
<div>　　　　荻芽抽笋楝花开，不见河豚石首来。早起腥风满城市，郎从海口贩鲜回。</div>
<div>&nbsp;</div>
<div>　　　　杨柳青青杨柳黄，青黄变色过年光。妾似柳丝易憔悴，郎如柳絮太颠狂。</div>
<div>&nbsp;</div>
<div>　　　　翡翠双飞不待呼，鸳鸯并宿几曾孤。生憎宝带桥头水，半入吴江半太湖。</div>
<div>&nbsp;</div>
<div>　　　　一（纟呙）凤髻绿如云，八字牙梳白似银。斜倚朱门翘首立，往来多少断肠人。</div>
<div>&nbsp;</div>
<div>　　　　百尺高楼倚碧天，阑干曲曲画屏连。奴家自有苏台曲，不去西湖唱采莲。”</div>
<div>&nbsp;</div>
<div>铁崖见其稿，手题二诗于后，曰：</div>
<div>&nbsp;</div>
<div>　　　　“锦江只见薛涛笺，吴郡今传兰蕙篇。文采风流知有日，连珠合璧照华筵。</div>
<div>&nbsp;</div>
<div>　　　　难弟难兄并有名，英英端不让琼琼。好将笔底春风句，谱作瑶筝弦上声。”</div>
<div>&nbsp;</div>
<div>自是名播远迩，咸以为班姬、蔡女复出，易安、淑真而下，不足论也。其楼下瞰官河，舟楫皆经过焉。</div>
<div>&nbsp;</div>
<div>　　昆山有郑生者，亦甲族，其父与薛素厚。生兴贩抵郡，至此，日泊舟于楼下，依薛为主。薛以其通家子弟，往来无间也。生青年韶秀，性复温和。夏月于船头澡浴，二女在窗隙窥见嫪生之具，乃以荔枝一双投下。生虽会其意，然仰视飞甍峻宇，缥缈霄汉，自非身具羽翼，莫能至也。既而更深漏静，月堕河倾，万籁俱寂。生企立船舷，若有所俟。忽闻楼窗哑然有声，顾盼顷刻，则二女以秋千绒索，垂一竹兜坠于其前。生乃乘之而上。既见，喜极不能言，相携寝室，尽缱绻之意焉。兰口占诗与生日：</div>
<div>&nbsp;</div>
<div>　　　　“玉砌雕阑花两枝，相逢恰是未开时。娇姿未惯风和雨，分付东君好护持。”</div>
<div>&nbsp;</div>
<div>蕙亦吟云：</div>
<div>&nbsp;</div>
<div>　　　　“宝篆香销烛影低，枕屏摇动镇帷垂。风流好似鱼游水，才过东来又向西。”</div>
<div>&nbsp;</div>
<div>生至晓乘之而下。自是无夕不会。二女吟咏颇多，不能尽记。生耻无以答。一夕，见女书匣内有剡溪玉叶笺，遂濡毫题一诗于上日：</div>
<div>&nbsp;</div>
<div>　　　　“误入蓬莱顶上来，芙蓉芍药两边开。此身得似偷香蝶，游戏花丛日几回。”</div>
<div>&nbsp;</div>
<div>二女得诗喜甚，藏之箧笥。一夕，中夜之后，生忽怅然曰：“我本羁旅江河，托迹门下。今日之事，尊人罔知。一日事迹彰闻，恩情间阻，则乐昌之镜，或恐从此而分；延平之剑，不知何时再合也。”因哽咽泣下。二女曰：“妾久处闺闱，粗通经史，非不知钻穴之可丑，韫椟之可佳也。然而秋月春花，每伤虚度，云情水性，失于自持。曩者偷窥宋玉之容，自献卞和之璧。感君不弃，特赐俯从。虽六礼未行，谅一言已定。方欲永同欢爱，奈何遽生阻疑。妾虽女子，计之审矣。他日机事彰闻，亲庭谴责。若从妾所请，则终奉箕帚于君家；如不遂所图，则求我于黄泉之下，必不再登他门也。”生闻此言，不胜感激。未几，生之父以书召生还家。女之父见其盘桓不去，亦颇疑之。一日登楼，于箧中得生所为诗，大骇。然事已至此，无可奈何。顾生年少标致，门户亦正相敌，乃以书抵生之父，喻其意。生父如其所请，仍命媒氏通二姓之好，问名纳彩，赘以为婚。生年二十有二，长女年二十，幼女年十八矣。《<a href="http://www.mingqingxiaoshuo.com/guiguaishenmo/jiandengxinhua/" target="_blank" class="infotextkey">剪灯新话</a>》有《联芳楼记》。</div>
<div>&nbsp;</div>
<div>　　《<a href="http://www.mingqingxiaoshuo.com/zajuxiqu/cuiyingyingdaiyuexixiangji/" target="_blank" class="infotextkey">西厢记</a>》郑郎忒薄福，《联芳楼记》郑郎忒造化。</div>
<div>&nbsp;</div>
<div>　　梁意娘</div>
<div>&nbsp;</div>
<div>　　五季周时，潇湖梁公女名意娘，与李生有姑表亲。李往来甚熟。因中秋玩月，与意娘潜通，恋恋不去。久之事露，舅怒逐之，由是阻隔三霜。时遇秋日，意娘寄歌曰：</div>
<div>&nbsp;</div>
<div>　　　　“花花叶叶落纷纷，终日思君不见君。肠欲断兮肠欲断，泪珠痕上更添痕。我有一</div>
<div>　　寸心，无人共我说。愿风吹散云，诉与天边月。携琴上高楼，楼高月华满。相思弹未终，</div>
<div>　　泪滴琴弦断。人道湘江深，未抵相思半。江深终有底，相思无边岸。君在湘江头，妾在</div>
<div>　　湘江尾。相思不相见，同饮湘江水。梦魂飞不到，所欠惟一死。入我相思门，知我相思</div>
<div>　　苦。长相思兮长相思，短相思兮无尽极。早知如此挂人心，悔不当初莫相识。”</div>
<div>&nbsp;</div>
<div>李生得歌悲咽。因托人进公曰：“令爱才华，贤甥文藻，天生佳偶，幸未议婚，公不若妻之，以塞外议。”公乃许焉。</div>
<div>&nbsp;</div>
<div>　　章文焕</div>
<div>&nbsp;</div>
<div>　　天历己巳，建康富人窦时雍，有女及笄，名羞花，貌美，尤长于诗。溧水士人章文焕，少年聪俊，与窦为中表亲。自幼每过窦家，时雍甚爱重之。尝戏指女曰：“长必以妹配汝。”生、女亦觉留意。生私为诗聘曰：</div>
<div>&nbsp;</div>
<div>　　　　“春风连理两枝梅，曾向罗浮梦里来。分付东君好调护，英救倚傍别人开。”</div>
<div>&nbsp;</div>
<div>羞花踵韵曰：</div>
<div>&nbsp;</div>
<div>　　　　“庾岭清香一树梅，凌寒不许蝶蜂来。料应一点<a href="http://www.mingqingxiaoshuo.com/shitairenqing/chunxiaoxi/" target="_blank" class="infotextkey">春消息</a>，留向孤山处士开。”</div>
<div>&nbsp;</div>
<div>自是情好甚殷，或对酌灯下，或吟眺花前。时雍不之禁也。</div>
<div>&nbsp;</div>
<div>　　一日，会于迎晖轩下，相与象戏。文焕吟曰：“纷纷车马渡河津，黑白分明目下真。”羞花续曰：“莫使机关争胜负，两家人是一家人。”生、女大笑。又铺紫氍毹于中庭，摊牌较胜。文焕笑曰：“但要合着油瓶盖。”羞花笑曰：“只恐贪花不满三十耳。”文焕兴发求欢，羞花变色曰：“既为正配，岂效氵㸒奔！”文焕跪而言曰：“人心翻覆，势若波澜。倘事在必谐，先之何害；万一有变，如尔我相爱何？”羞花嘿然，遂任其意。文焕低吟曰：</div>
<div>&nbsp;</div>
<div>　　　　“鸾凤相交颠倒颠，武陵春色会神仙。经（红）回杏脸金钗坠，浅蹙蛾眉云鬓偏。”</div>
<div>&nbsp;</div>
<div>羞花续曰：</div>
<div>&nbsp;</div>
<div>　　　　“衣惹粉花香雪散，帕沾桃浪嫩红鲜。迎晖轩下情无限，绝胜人间一洞天。”</div>
<div>&nbsp;</div>
<div>羞花脱臂上金钏一双与生，曰：“此钏即主盟也。”文焕拜受。未几，时雍觉之，召生谓曰：“汝宜速回倩媒求聘也。”文焕拜谢将行，羞花私贻餽赆，且叮咛早来，饮泣而别。文焕回见父母，备陈其情。父母悦从，卜日下礼。羞花因念生之故，寻命家人致缄。文焕启视，乃集古绝句十首。今存其四，云：</div>
<div>&nbsp;</div>
<div>　　　　“绣户纱窗北里深，灯昏香烬拥寒衾。故国书动经年别，满地月明何处砧！</div>
<div>&nbsp;</div>
<div>　　　　嗟君此别意何如？闲看江云思有余。愁傍翠娥分八字，酒醒孤枕雁来初。</div>
<div>&nbsp;</div>
<div>　　　　风带潮声枕簟凉，江流曲似九回肠。朱门深闭烟霞暮，一点残灯伴夜长。</div>
<div>&nbsp;</div>
<div>　　　　寒窗灯尽月斜辉，桃李阴阴柳絮飞。春色恼人眠不得，高楼独上思依依。”</div>
<div>&nbsp;</div>
<div>文焕得诗，随即择期入赘。合卺之夕，时雍欲试生才，使口占催妆诗。生吟二绝云：</div>
<div>&nbsp;</div>
<div>　　　　“红摇花烛二更过，妆就风流体态多。织女莫教郎耐久，速乘鹤驾渡银河。</div>
<div>&nbsp;</div>
<div>　　　　笙歌鼎沸满华堂，深院佳人尚晏妆。懒得早乘云驭降，张郎久待杜兰香。”</div>
<div>&nbsp;</div>
<div>生、女唱和甚多，好事者辑之，号《金钏集》。</div>
<div>&nbsp;</div>
<div>　　紫竹</div>
<div>&nbsp;</div>
<div>　　大观中，有紫竹者，工词，善于调谑，恒谓天下无其偶。一日，手李后主集，其父玄伯问曰：“后主词中，何处最佳？”答曰：“问君能有几多愁，恰似一江春水向东流’耳。”玄伯嘿然。有秀才方乔，乐至人也。偶与紫竹野遇，后不复睹。昼夜思之，中心郁结。每入阛阓，见卖美人图者，辄取视，冀其有相似者。或狭邪妓馆，无不留意。用计万端，竟无其人。终日悲慕，几成痼疾。有寄情诗曰：</div>
<div>&nbsp;</div>
<div>　　　　“眉如远岫首如螓，但得相思不得亲。若使画工无软障，何妨百日唤真真。”</div>
<div>&nbsp;</div>
<div>　　一日，遇道士持一锦囊，内有古镜。谓乔曰：“子之用心，诚通神明。吾有此纯阳古镜，藏之久矣，今以奉赠。此镜一触至阴之气，留影不散。子之所遇少女，至阴独钟，试使人照之，即得其貌矣。然后令画工图之。”又戒乔不可照日，一照即飞入日宫，散为阳气矣。镜背有篆书云：“火府百炼纯阳宝镜。”乔遂以白玉盘螭匣盛之，嘱妪往售。紫竹顾镜，影遂留焉。怪以问妪。妪云：“此镜得之方生，宜还询之。”生为解说，因以镜献，使妪婉致狂慕之意，遂得以诗词往来，互致欣慕。</div>
<div>&nbsp;</div>
<div>　　长夏，乔读书于种梅馆，怀思紫竹，至于忘食。忽紫竹遗以书，其大略云：“泣珠成泪，久比鲛人，流火为期，聊同织女。春风鸳帐里，不妨雁语惊寒；暮雨雀屏中，一任鸡声唱晓。”乔所答词，亦多绮丽。柬尾附以《<a href="http://www.mingqingxiaoshuo.com/shitairenqing/yulouchun/" target="_blank" class="infotextkey">玉楼春</a>》词曰：</div>
<div>&nbsp;</div>
<div>　　　　“绿阴扑地莺声近，柳絮如绵烟草衬。双鬟玉面碧窗人，一纸银钩春鸟信。佳期</div>
<div>　　远卜清秋夜，梧树梢头明月挂。天公若解此情深，今岁何须三月夏。</div>
<div>&nbsp;</div>
<div>紫竹复寄《卜算子》词曰：</div>
<div>&nbsp;</div>
<div>　　　　“绣阁锁重门，携手终非易。墙外凭他花影摇，那得疑郎至。　合眼想郎君，</div>
<div>　　别久难相似。昨夜如何为枕边，梦见分明是。”</div>
<div>&nbsp;</div>
<div>　　遂约于望云门暂会。及期，紫竹先至，徘徊墙下，久之寂然。俄闻人语，遂归绣闼，作《踏莎行》词纪恨云：</div>
<div>&nbsp;</div>
<div>　　　　“醉柳迷莺，懒风熨草，约郎暂会闲门道。粉墙阴下待郎来，藓痕印得鞋痕小。</div>
<div>　　　玉漏方催，月光渐小，望郎不到心如捣。避人归倚小围屏，断魄还向墙阴绕。”</div>
<div>&nbsp;</div>
<div>乔至无所遇，憾惋而去。反以尺牍责其失约。紫竹戏为《<a href="http://www.mingqingxiaoshuo.com/zajuxiqu/xiaoshulanqingjipusaman/" target="_blank" class="infotextkey">菩萨蛮</a>》词解之曰：</div>
<div>&nbsp;</div>
<div>　　　　“约郎共会西厢下，娇羞竟负从前话。不道一睽违，佳期难再期。　郎君知我</div>
<div>　　愧，故把书相诋。寄语不赴期，见时须打伊。”</div>
<div>&nbsp;</div>
<div>乔复为词，戏答云：</div>
<div>&nbsp;</div>
<div>　　　　“秋风只疑同衾枕，春归依旧成孤寝。爽约不思量，翻言要打郎。　鸳鸯如共</div>
<div>　　耍，玉手何辞打。若再负佳期，还应我打伊。”</div>
<div>&nbsp;</div>
<div>紫竹遂设誓于书。乔答以《踏莎行》云：</div>
<div>&nbsp;</div>
<div>　　　　“笔锐金针，墨浓螺黛，盟言写就囊儿袋。玉屏一缕兽炉烟，兰房深处深深拜。</div>
<div>　　芳意无穷，花笺难载，帘前细祝风吹带。两情愿得似提边，一江绿水年年在。”</div>
<div>&nbsp;</div>
<div>后因复寻旧约，遂得谐缱绻之私。自此两情相得益甚。</div>
<div>&nbsp;</div>
<div>　　蹉跎时景，忽复青阳。其父稍有所闻，遂召乔以紫竹妻焉。紫竹词甚多，不能毕录。犹记一词云：</div>
<div>&nbsp;</div>
<div>　　　　“晨莺不住啼，故唤愁人起。无力晓妆慵，闲弄荷钱水。　欲呼女伴来，斗草花</div>
<div>　　阴里。娇极不成狂，更向屏山倚。”</div>
<div>&nbsp;</div>
<div>　　宝镜的是异物，作传者不著下落，何也？</div>
<div>&nbsp;</div>
<div>　　莫举人</div>
<div>&nbsp;</div>
<div>　　广西莫举人，会试过江都。一宦家有女及笄，往神庙烧香，莫随行至庙。女盥手上香，婢进帨。莫因就水盥手，以所衣盛服拭之。女目婢以帨授莫。莫以为奇遇，候婢出，出袖中金致谢。女怒，令反其金。莫曰：“我欲尔为谢娘子，此何足计！”婢复于女。女恐人知，命谕莫速去，毋招人议。莫曰：“我欲一见娘子。不然，虽死不去。”女无奈，取一簪一帕，令婢持谢莫，曰：“感相公美意。然礼不可见。以此奉答，望绝念，即去。”莫曰：“娘子以此见与，是期我相见也。”女闻悔之，业已与矣。踌躇良久，乃曰：“某日家中修醮事，黄昏时门外送神，我于门首一见可也。余则不可。”婢复告莫，莫喜。至某日晚，女果出见。一揖后，女即转身入内，莫乘闹蓦随其后。女至阁中，将晚，促之出。莫曰：“我既入，则不可出矣。我功名之念亦休矣。尔以簪帕约我来，倘不得相从，有死而已。”抽袜中佩刀欲自刎。女惊，姑留莫，因托疾坐阁中。计事必终露，乃携婢宵遁。宦家失女，大骇。因女已许聘一宦家，至是惧事泄成讼。适家有病婢，遂毒死，诈称女死，殡葬如礼。莫携女归，生二子。后数年，登进士，授江都邻县尹。携妻之任，因谒女父。既久，成厚契。莫迎女父至衙，设宴，酒至夜，呼妻子出拜，前婢亦在。父愕然曰：“尔乃在此乎！此女之不肖，非婿罪也。但前失女时，恐婿家知，已托言病死。自今宜谨密。我亦不敢频往来。任满别迁，我自来会。”遂别去。莫后官至方面。二子俱登仕籍。</div>
<div>&nbsp;</div>
<div>　　书生以衣拭手，何与女子事？目婢授帨，未免有情；簪帕之酬，更贻口实。门首一贝，出于何名？女五内固已耿耿不能忘生矣，特嫩脸不似老作家手段耳。得此无赖书生，步步撒泼，终谐鱼水。令生已有妻，妻又妒妇，此女作何下落？危哉！危哉！何不思之。</div>
<div>&nbsp;</div>
<div>　　王生</div>
<div>&nbsp;</div>
<div>　　崇宁中，有王生者，贵家之子也，随计至部下。当薄暮，被酒，至延秋坊。过一小宅，有女子甚美，独立于门，徘徊徙倚，若有所待。生方注目，忽有绉骑呵卫而来，下马于此宅。女子亦避去。匆匆遂行，初不暇问其何姓氏也。抵夜归，复过其门，则寂然无人声。循墙而东数十步，有隙地丈余，盖其宅后也。忽自内掷一瓦出，拾视之，有字云：“夜于此相候。”生以墙上剥粉戏书瓦背云：“三更后宜出也。”复掷入焉。因稍退十余步，伺之。少顷，一男子至，周视地上，无所见，微叹而去。既而三鼓，月高雾合，生亦倦睡欲归矣。忽墙门轧然而开，一女子先出，一老妪负笥从后。生遽就之，乃适所见立门首者。熟视生，愕然曰：“非也。”回顾媪，媪亦曰：“非也。”将复入，生劫之曰：“汝为女子，而夜与人期至此。我执汝诣官，丑声一出，辱汝门户。我邂逅遇汝，亦有前缘，不若从我去。”女泣而从之。生携归逆旅，匿小楼中。女自言曹氏，父早丧，独有己一女，母钟爱之，为择所归。女素悦姑之子某，欲嫁之，使乳妪达意于母。母意以某无官，弗从，遂私约相奔。墒下微叹而去者，当是也。生既南宫不利，迁延数月，无归意。其父使人询之，颇知有女子偕处。大怒，促生归，扃之别室。女所赍甚厚，大半为生费，所余与媪坐食垂尽。使人访其母，则以亡女故，抑郁而死久矣。女不得已，与媪谋下汴，访生所在。时生侍父官闽中。女至广陵，资尽不能进，遂隶乐籍，易姓名为苏媛。生游四方，亦不知女安否。数年，自浙中召赴阙，过广陵，女以娼侍宴识生。生亦讶其似女，屡目之。酒半，女奉觞劝，不觉两泪坠酒中。生凄然曰：“汝何以至此？”女以本末告，泪随语零。生亦愧叹流涕。不终席，辞疾而起。密召女，纳为侧室。其后生子，仕至尚书郎，历数郡。</div>
<div>&nbsp;</div>
<div>　　张住住</div>
<div>&nbsp;</div>
<div>　　张住住者，南曲。所居卑陋，有二女兄不振，是以门甚寂寞。为小铺席，货草剉姜果之类。住住，其母之腹女也。少而敏慧，能辨音律。邻有庞佛奴，与之同岁，亦聪警，甚相悦慕。年六七岁，随师于众学中，归则转教住住，私有结发之契。住住将笄，其家拘管甚切，佛奴稀得见之，又力窘不能致聘。俄而，里之南有陈小凤者，欲权聘住住，盖求其元。已纳薄币，约其年三月五日。佛奴闻之，深相疑恨。因寒食争球，故逼其窗以伺之。忽闻住住曰：“徐州子，看看日中也。”佛奴佣书徐邸，故呼为徐州子；日中，盖五日也。佛奴甚喜，前致诚恳。住住曰：“上巳日，家人俱踏青去，我当以疾辞。可自为计。”佛奴因求其邻宋妪为之地，妪许之。</div>
<div>&nbsp;</div>
<div>　　是日，举家踏青去，而妪与住住独留。住住乃键其门，伺于东墙。闻佛奴语声，遂梯而过。佛奴盛备酒馔，亦延宋妪。因为幔寝所，以遂平生。既而，谓佛奴曰：“子既不能见聘，今且后时矣。随子而奔，两非其便。千秋之誓，可徐图之。五日之言，其何如也？”佛奴愧谢不能。住住又曰：“小凤亦非娶我也，其旨可知也。我不负子矣，子其可负我乎？子必为我计之。”曲中素有畜斗鸡者，佛奴常与之狎。至五日，因髠其冠，取丹物，托宋妪致于住住。既而小凤以为获元，甚喜，又献三缗于张氏。遂往来不绝。复贪住住之明慧，因欲加礼纳之。时小凤为平康富家，车服甚盛，佛奴佣于徐邸，不能给食。母兄喻之，邻里讥之，住住一，不舍佛奴，指阶并曰：“若逼我不已‘骨董’一声即了矣。”</div>
<div>&nbsp;</div>
<div>　　平康里中，素多轻薄小儿，遇事辄唱。住住诳小凤也，邻里或知之。俄而，复值北曲王团儿假女小福为郑九郎主之，而私于曲中盛六子者，及诞一子，荥阳抚之甚厚。曲中唱曰：“张公吃酒李公颠，盛六生儿郑九怜。舍下雄鸡伤一德，南头小凤纳三千。”久之，小凤因访住住，微闻其唱，疑而未察。其与住住昵者，诘旦告以街中之辞曰：“是日前，佛奴雄鸡因避斗，飞上屋，伤足。前曲小铁炉田小福者，卖马街头，遇佛奴父，以为小福所伤，遂殴之。”住住素有口辩，因抚掌曰：“是何庞汉打它卖马街头田小福？街头唱‘舍下雄鸡失一足，街头小福拉三拳’。且一不失德。是何谓也？”小凤既不审，且不喻，遂无以对。住住田大咍，递呼家人，随弄小凤，甚不自足。住往因呼宋媪，使以前言告佛奴。奴视鸡足且良，遂以生丝缠其鸡足，置街中，召群小儿共变其唱如住住言。小凤初以住住家噪弄不已，逐出衔中以避之。及见鸡跛，又闻改唱，深恨向来误听。乃益市酒肉，复之张舍，一夕宴语甚欢。至旦将归，街中又唱曰：“莫将庞大作荍团，庞大皮中的不干。不怕凤凰当额打，更将鸡脚用筋缠。”小凤闻此唱，不复诣住住。</div>
<div>&nbsp;</div>
<div>　　佛奴初佣徐邸，邸将甚怜之，为致职名，竟裨邸将。终以礼聘住住，将连大第。而小凤家事日蹙，复不侔矣。</div>
<div>&nbsp;</div>
<div>　　住住不但有志气，亦有眼力。使惟富家儿是适，作何结果！</div>
<div>&nbsp;</div>
<div>　　潘用中</div>
<div>&nbsp;</div>
<div>　　嘉熙丁酉，福建潘用中，随父候差于京邸。潘喜笛，每父出，必于邸楼凭栏吹之。隔墙一楼，相距二丈许，画栏绮窗，朱帘翠幕。一女子闻笛声，垂帘窥望。久之，或揭帘露半面。潘问主人，知为黄府女孙也。若是月余，潘与太学彭上舍联舆出郊，值黄府十数轿，乘春游归，路窄，过时相挨。其第五轿，乃其女孙也。轿窗皆半推，四目相视，不远尺余。潘神思飞扬，若有所失。作诗云：</div>
<div>&nbsp;</div>
<div>　　　　“谁教窄路恰相逢，脉脉灵犀一点通。最恨无情芳草路，匿兰含蕙各西东。”</div>
<div>&nbsp;</div>
<div>暮归吹笛。时月明，见女卷帘凭栏，潘大诵前诗数过。适父归，遂寝。黄府馆宾晏仲举，建宁人也。潘明往访，邀归邸楼，纵饮横笛，见女复垂帘，因曰：“对望谁家楼也？”晏曰：“即吾馆寓。所窥主人女孙，幼从吾父学，聪明俊爽，且工诗词。”潘愈动念。晏去，女复揭帘半露。潘醉狂，取胡桃掷去。女用帕子裹桃，复掷来。帕子上有诗云：</div>
<div>&nbsp;</div>
<div>　　　　“阑干闲倚日偏长，短笛无情苦断肠。安得身轻如燕子，随风容易到君旁。”</div>
<div>&nbsp;</div>
<div>潘亦用帕子题诗，裹胡桃复掷去，云：</div>
<div>&nbsp;</div>
<div>　　　　“一曲临风值万金，奈何难买玉人心。君如解得相如意，比似金徽更恨深。”</div>
<div>&nbsp;</div>
<div>　　女子复以帕子题诗，裹胡桃掷来。掷不及楼，坠于檐下。潘急下楼取之，为店妇所拾矣。潘以情告，恳求得之。帕上诗云：</div>
<div>&nbsp;</div>
<div>　　　　“自从闻笛苦匆匆，魄散魂飞似梦中。最恨粉墙高几许，蓬莱弱水隔千重。”</div>
<div>&nbsp;</div>
<div>遂令店妇往道殷勤。女厚遗妇，至嘱勿泄。且曰：“若谐，酬更不薄。”</div>
<div>&nbsp;</div>
<div>　　未几，潘父迁去与乡人同邸。潘忽忽不乐，厌厌成疾。父为问药，凡更十数医，展转两月不愈。一日，语彭上舍曰：“吾其殆哉，吾病非药石所能愈。”乃告以故，曰：“即某日交游所遇者也。”彭告之父，父忧之。既而店妇访至潘寓，曰：“自官人迁后，女病垂死。母于枕中得帕子，究明知其故。今愿以女适君，何如？”潘不敢诺。未几，晏仲举至，具道父母真意。适彭亦至，遂语潘父，竟谐伉俪，奁具巨万焉。前诗喧传都下，达于禁中，理宗以为奇遇。时潘与黄皆年十六也。</div>
<div>&nbsp;</div>
<div>　　刘尧举</div>
<div>&nbsp;</div>
<div>　　刘尧举，字唐卿，舒州人也。淳熙末，父观官平江许浦，尧举从之行。是年，当秋荐，遂僦舟就试嘉禾。及抵中流，见执楫者一美少艾，年可二八。虽荆布淡妆而姿态过人，真若“海棠一枝斜映水”也。唐卿心动，因窃访之，知为舟人子。乃叹曰：“有是哉，明珠出此老蚌耶！”唐卿始碍其父，不敢频瞩。留连将午，情莫能已。驾言舟夫行迟，促其父助縴。父去，试以眼拨之，少艾或羞或愠，绝不相怯。及唐卿他顾，则又睨觑流情，欲言还笑。唐卿见其心眼相关，神魂益荡。乃出袖中罗帕，系以胡桃，其中绾同心结，投至女前。女执楫自如，若不知者。唐卿慌愧，恐为父觉，频以眼示意，欲令收取，女又不为动。及父收縴登舟，将下舱，而唐卿益躁急无措，女方以鞋尖勾掩裙下，徐徐拾纳袖中，父不觉也。且掩面笑曰：“胆大者，亦踧踖如此耶！”唐卿方定色，然亦阴德之矣。越明，复以计使父去。因得通问曰：“以子国色，兼擅巧能，宜获佳偶。但文鹓彩凤，误坠鸡栖，诚令人不能无慨。”女曰：“君言差矣。红颜薄命，岂独妾哉，而敢生尤怨！”唐卿益为叹服。自是，两情虽洽，然终碍父咫尺不能近体。及抵秀州，唐卿引试毕，出院甚早。时舟人市易未还，遂使女移舟他处，因私恳曰：“仆年方壮，秦晋未谐。倘不见鄙，当与子缔百年之好。”女曰：“陋质贫姿，得配君子，固所愿也。第枯藤野蔓，难托乔松。妾不敢叨，君请自重。”唐卿负其肩曰：“噫！是何足较。两日来被子乱吾方寸久矣，恨不得一快豪情。今天与其便，而子复拒执如此，望永绝矣。英雄当激而死，何惜此生。即当碎首子前，以报隐帕之德。”言毕，踊跃投身于河。女急牵其衣裾曰：“姑且止，当自有说。”唐卿回顾曰：“子真怜我乎？”遂携抱枕席间，得谐私愿。女起自饰其髻，且为生整衣曰：“辱君俯受，冒耻仰承，一瞬之情，义坚金石。幸无使剩蕊残葩，空付余香于游水也。”唐卿答曰：“苟得寸进，敢负心盟，必当贮子金屋。”两相笑狎而罢。是夕，唐卿父母梦二黄衣人突报曰：“天门才放榜，郎君已首荐。”忽一人掣去，云：“刘尧举近作欺心事，宜殿一举。”父母惊觉。及揭示，果见黜落。少艾以为失望，怏怏泪下，唐卿抚慰，久之方已。及归谒父母，诘质以梦。唐卿匿不敢言。至次举，复领舒州首荐。唐卿感女夙约，遍令求访，竟莫能得。盖或流泛他所，而唐卿遂及第。</div>
<div>&nbsp;</div>
<div>　　同一胡桃也，潘用中屡掷而不效，刘尧举一掷而即谐。然不谐者，卒为夫妇，而捷效者如浮萍断梗之不可复问。既损阴功，徒增感念，亦何轻此一掷为哉！</div>
<div>&nbsp;</div>
<div>　　唐卿挑一未字之舟女，且与期婚，未为薄行之甚也，而冥中遂夺一举。莫生以老脸撒泼，强夺人妇，而功名反无梗，何耶？岂此女合为夫人，特令丑始而令终与？然天道亦僭赏矣。</div>
<div>&nbsp;</div>
<div>　　姚月华</div>
<div>&nbsp;</div>
<div>　　姚氏女月华，少失母。忽梦月轮坠于妆台，觉而大悟，不习而能。生未尝读书，自此搦管成篇，词意双妙。时随父寓于扬子江。端午，江上有龙舟之戏，月华出看。近舟有书生杨达，见其素腕褰帘，结五色丝于跳脱，鬒发如漆，玉凤斜簪，巧笑美盼，容色艳冶。达神魂飞荡，因制曲序其邂逅，各曰《泛龙舟》。一日，月华见达《昭君怨》诗，爱其“匣中纵有菱花镜，羞向单于照旧颜”句，情不能已，遂私命侍儿乞其旧稿，杨出于非望，立缀艳体诗以致其情。自后遂各以尺牍往来。月华每得达书，有密语，皆伏读数过，烧灰入醇醪饮之，谓之“款中散”。</div>
<div>&nbsp;</div>
<div>&nbsp;</div>
<div>　　一日，达饮于姚氏，酒酣假寝。月华私命侍儿送合欢竹钿枕、温凉草文席，皆其香阁中物也。达虽心荡，亦无可奈何，怅然而归。次日，达奏笺送不律隃糜致谢。二女侍在侧，问曰：“不律隃糜，何也？”曰：“楚谓之‘聿’，吴谓之‘不律’，燕谓之‘弗’，皆笔名也。汉人有墨，名曰龙糜。”月华巧于丹青，然以自娱，人不可得而见。是日，适画《芙蓉四鸟图》成，遂以答赠。达见其约略浓淡，生态逼真，爱玩不释。觅银光纸裁书谢之。月华复以洒海刺二尺赠达曰：“为郎作履，凡履霜雪，则应履而解。乃西蕃物也。”又贻诗曰：</div>
<div>&nbsp;</div>
<div>　　　　“金刀剪紫绒，与郎作轻履。愿化双仙凫，飞来入闺里。”</div>
<div>&nbsp;</div>
<div>　　盖达与月华虽文翰相通，而终未一睹。至是见诗，心醉若狂，乃赂女侍而得一会焉。自是往来无间。凡久会，谓之“大会”，暂会，谓之“小会”。又，大会谓之“鹣鹣会”，小会谓之“白鹢会”。欢恰正浓，忽其父有江右之迁，已买舟于水畔。彼此仓皇，无计可缓，遂怏怏而别。月华思念为之减食。乃效徐淑体，缀成一词，以寄达曰：</div>
<div>&nbsp;</div>
<div>　　　　“妾生兮不辰，盛年兮逢屯。寒暑兮心结，夙夜兮眉颦。循环兮不息，如彼兮车</div>
<div>　　轮。车轮兮可歇，妾心兮焉伸。杂沓兮无绪，如彼兮丝棼。丝棼兮可理，妾心兮焉分。</div>
<div>　　空闺兮岑寂，妆阁兮生尘。萱草兮徒树，兹优兮岂泯。幸逢兮君子，许结兮殷勤。分</div>
<div>　　香兮剪发，赠玉兮共珍。指天兮结誓，愿为兮一身。所遭兮多舛，玉体兮难亲。损餐</div>
<div>　　兮减寝，带缓兮罗裙。菱鉴兮慵启，博炉兮焉薰。整袜兮欲举，塞路兮荆榛。逢人兮</div>
<div>　　欲语，鞈匝兮顽嚣。烦冤兮凭胸，何时兮可论。愿君兮见察，安死兮何瞋。”</div>
<div>&nbsp;</div>
<div>达读之，呜咽不胜。后达复至其旧院，惟见双燕交飞，落英满地而已。曾整装向江右踪迹之，而竟不可得。每为友道及，辄呜呜泣下云。</div>
<div>&nbsp;</div>
<div>　　扇肆女</div>
<div>&nbsp;</div>
<div>　　福建林生，弱冠。市有孙翁造白扇，一女尝居肆中。林生心慕其美，日往买扇。女疑之，乘间问生曰：“买此何为？”生告以思念之故，冀时睹芳容耳。女见生青年美质，且怜其意，遗以香囊、汗巾并银簪一枝，约某夕会于后门。生大喜，数日以待。至期往候，久不出。生积思固已成疾，又大风寒甚，欲归不舍。夜半女出，生不暇自顾，勉强交欢，遂死。女频呼不应，恐为家人所觉，扶生墙下，掩门而入。明日，邻人见生死，驰报林翁。翁罔知其由，因葬之。女会生，即成胎。母密询之，知不可讳，以实告。母言于翁，翁怒欲杀女。母曰：“尔富而无子，止此女，今幸孕，倘为一子，亦吾嫡甥也。”翁然之，惧人知，乃弃业，移居他所。未几，女生子长数岁矣。偶适市，过林翁门，林夫妇见之曰：“此何人子？酷似亡儿。”相与挥泣。遂携儿至家，与之果。儿归告母，母告其父。使访其亡子姓名，且有遗物否。孙翁携儿往，林翁延之，各言子之姓名、年貌，其时死于孙翁后门。孙问林子所遗物，林翁曰：“吾儿有书馆，自殁至今不忍开。”因至馆启锁，尘坌堆积。卧房一箱中，有白扇、汗巾及银簪。孙念扇皆己家物，香囊又类其女手制。遂并求三物，归以示女。女泣曰：“此皆前赠林者，此子果林子也。”孙翁走告林，林大喜，以为自天降。乃二姓合居，共教其子，登科甲，为显宦。此林同榜进士传其事。</div>
<div>&nbsp;</div>
<div>　　阮华</div>
<div>&nbsp;</div>
<div>　　淳熙中，有阮生名华，美姿容，赋性温茂，尤善丝竹，时以三郎称之。上元夜，因会其同游，击筑飞觞，呼卢博胜，约为长夜之欢，既而相携踏于灯市。时漏尽铜龙，游人散矣。仰观皓月满轮，浮光耀采。华欣然曰：“见此景而归枕席，奈明月照人，孰若各事所能，共乐清光之下。”众曰：“善。”一友能歌，华吹紫玉箫和之，声入云表。近居有女玉兰，陈太常子也。灯筵方散，步月于庭，忽闻玉管呜呜，因命侍儿窥之。还曰：“阮三郎会友于彼。”兰颔之数四，凝睇者久之。因低讽一绝曰：</div>
<div>&nbsp;</div>
<div>　　　　“夜色沉沉月满庭，是谁吹彻绕云声？呜呜只管翻新调，那顾愁人泪眼倾。”</div>
<div>&nbsp;</div>
<div>遂怏怏而入。华等曲终各散去，明夜复会于此，如是数夕皆然。</div>
<div>&nbsp;</div>
<div>　　一夕，众友不至，华独徘徊星月之下，自觉无聊，乃吹玉箫一曲自娱。未终，忽一双鬟冉冉而至。华戏谓曰：“何氏子冒露而行？”鬟笑曰：“某陈宅侍儿也。因小姐玩月于庭，闻箫心醉，特遗妾奉逆一面。”华思曰：“彼朱门若海，阍寺守之。倘有不虞，何以自解。”因逊词谢之。侍儿去，俄顷复至，出一物曰：“如郎见疑，请以斯物为质。”华视之，乃一金镶指环也。遂约之于指，无暇疑思，心喜若狂，随与俱往。至三门，月色如昼。见兰独倚小轩，衣绛绡衣，幽姿雅态，风韵翩然，虽惊鸿游龙，不足喻也。方欲把臂诉衷，忽闻传呼声，兰即遁去。华狼狈而归，寝不成寐。因吟一词曰：</div>
<div>&nbsp;</div>
<div>　　　　“玉箫一曲无心度，谁知引入桃源路。邂逅曲栏边，匆忙欲并肩。　一时风雨</div>
<div>　　急，忽尔分双翼。回首洛川人，翻疑化作云。”</div>
<div>&nbsp;</div>
<div>逐日徬徨于陈氏之居，而香阁深沉，无媒可达。日为羸疾，寝食皆忘。父母及兄百方问之，皆隐而不露。</div>
<div>&nbsp;</div>
<div>　　有友张远，华之至交也。闻华病，往视之，因就榻究其病源。华沉吟不答，惟时时以目顾其手，呜咽不胜。远因逼视之，惟指约一环而已。远会其意，因曰：“子有所遇乎？倘可致力，当力图之。”华支吾不答。苦问不已，华度其可与谋，因长叹曰：“异香空染，贾院墙高；翠羽徒存，洛川云散。更何言哉！”远得其曲折，因曰：“彼重门深锁，握手诚难。幸有此环，容仆试筹之可也。”透袖之而出，凝目于陈氏之门，以窥其罅。俄顷，一尼自其门出。迹其踪视之，乃避尘庵之尼。远喜曰：“吾计得矣。”遂尾尼至庵，出一白镪于前曰：“有事相烦，倘师能成之，当图重报。”尼叩其详，远曰：“吾友阮郎，钟情于陈太常之女。彼此相慕，会面无期。闻师素游其门，愿得良谋，以图一晤。”尼始有难色，远恳之数四，始曰：“俟有便可乘，当相报也。”遂收其环而别。次日，尼清晨至陈太常家。见兰着杏黄衫子，云髻半偏，从其母摘玫瑰于庭。见尼至，惊谓曰：“露草未干，梁燕犹宿，师何来若此早？”尼笑曰：“不辞晓露而至，特有所请耳！”其母问之，曰：“敝庵新铸大士宝像，翌日告成。愿夫人与小姐随喜一观，为青莲生色。”其母曰：“女子差长，身难独行。”时兰方抱郁无聊，正思闲适。闻母不许，颜微咈然。尼再四怂恿，夫人因许共往。遂延早膳，兼致闲谈。尼因耳目四集，终难达情。遂推更衣于小轩僻所，兰蹑其后，因与俱行。尼遂微露指环，兰触目心惊，即把玩不已，逡巡泪下，不能自持。因强作笑容，叩其所自。尼曰：“日有一郎，持此铸（祷）佛，幽忱积恨，顾影伤心，默诵许时，遂施此环而去。”兰复叩其姓名，遂欷歔泣下。尼故惊曰：“小姐对此而悲，共亦有说乎？”兰羞怩久之，逐含泪言曰：“此情惟师可言，亦惟师可达，但摇摇不能出口耳！”尼强之，曰：“昔者，间窥青琐，偶遇檀郎。欲寻巫峡之踪，遂解汉江之佩，脱兹金指，聊作赤绳。蝶梦徒惊，鹊桥未驾。适逢故物，因动新愁耳！”尼曰：“小姐既此关情，何不一图觌面？”兰叹曰：“春台凤去，楚岫云迷；一身静锁重帏，六翮难生弱体。自非魂梦，安得相逢？”尼见凄惨情真，遂告以所来之故。兰喜极不能言，惟笑颔其首而已。因出所题《闺怨》，使作回音。</div>
<div>&nbsp;</div>
<div>其一日：</div>
<div>&nbsp;</div>
<div>　　　　“日永凭栏寄恨多，恹恹香阁竟如何？愁肠已自如针刺，那得闲情绣绮罗！”</div>
<div>&nbsp;</div>
<div>其二曰：</div>
<div>&nbsp;</div>
<div>　　　　“清夜凄凄懒上床，挑灯欲自写愁肠。相思未诉魂先断，一字书成泪万行。”</div>
<div>&nbsp;</div>
<div>其三曰：</div>
<div>&nbsp;</div>
<div>　　　　“玉漏催残到枕边，孤帏此际转凄然。不知寂寞嫌更永，却恨更筹有万千。”</div>
<div>&nbsp;</div>
<div>其四曰：</div>
<div>&nbsp;</div>
<div>　　　　“朝来独倚绮窗前，试探何时了此缘。每日殷勤偷问卜，不知掷破几多钱！”</div>
<div>&nbsp;</div>
<div>因更出一环，并前环付尼。临别曰：“师计固良，第恐老母俱临，无其隙耳！”尼笑曰：“业已筹之，小姐至庵，但为倦极思睡，某当有计耳。”尼因出别夫人，往复远信。未行数步，远已迎前。遂同至阮所，以诗及环付之。华喜不自持，病立愈矣。遽起栉沐，夜分以肩舆载至尼庵，闭于小轩邃室。次晨，夫人及兰果联翩而至。尼延茶毕，遂同游两廊。卓午，兰困倦不胜，时欲隐几。尼谓夫人曰：“小姐倦极思寝耳。某室清幽颇甚，能暂憩而归乎？”夫人许诺。遂送一小室中，更外而加钥。兰入其内，果幽雅绝伦。旁设一门，随手可启。兰正注目，华自床后忽来。兰惊喜交加，令其蹑足。两情俱洽，遂笑解罗襦。虽戏锦浪之游鳞，醉香丛之迷蝶，亦不足喻也。欢好正浓，而华忽寂然不动。兰惊起谛视，声息杳如。遂惶惧不胜，推之床壁，蹶然而起，遽整云鬟。母虽讶其神色异常，第以为疾作耳，遂命舆，别尼而归。舆音未寂，张远及华之兄至，谓尼曰：“事成否？”尼笑曰：“幸不辱命。”远问三郎何在，尼指其室曰：“犹作阳台梦未醒耳！”遂推门共入，唤之数四，近而推之，死矣。各相失色无言。因思久病之躯，故宜致是。遂归报其父，托言养病于庵而殂。其事遂隐，而人无知者。惟兰中心郁结，感慨难伸。凡寤寐之间，无非愁恨。乃续前之四韵。</div>
<div>&nbsp;</div>
<div>其一日：</div>
<div>&nbsp;</div>
<div>　　　　“行云一梦断巫阳，懒向台前理旧妆。憔悴不胜羞对镜，为谁梳洗整容光？”</div>
<div>&nbsp;</div>
<div>其二曰：</div>
<div>&nbsp;</div>
<div>　　　　“几向花间想旧踪，徘徊花下有谁同？可怜多少相思泪，染得花枝片片红。”</div>
<div>&nbsp;</div>
<div>其三曰：</div>
<div>&nbsp;</div>
<div>　　　　“一自风波起楚台，深闺冷落已堪哀。余烟空自消金鸭，那得芳心化作灰。”</div>
<div>&nbsp;</div>
<div>其四曰：</div>
<div>&nbsp;</div>
<div>　　　　“云和独抱不成眠，移向庭前月满天。别怨一声双泪落范，可怜点点湿朱弦。”</div>
<div>&nbsp;</div>
<div>自此终日恹恹，遂已成娠。其母察其异，因潜叩。兰度不可隐，尽露其情，且涕泣而言曰：“女负罪之身，死无足惜！所以厚颜苟存者，为斯娠在耳。倘母生之，为阮氏之未亡妇，足矣！”母乃密白于太常。始犹恕甚，终亦无奈。遂请阮老于密室，以斯情达之。阮亦欣然。因托言曾聘于华者，遂迎之以归。数月而生一子，取名学龙。兰遂蔬缟终身，目不窥户。后龙年十六而登第，官至某州牧，兰因受旌焉。</div>
<div>&nbsp;</div>
<div>　　伪吴有国，中乐桥李卖线之女美，司徒李伯昇之子悦之，日倚其门。一尼为定计，诱致之室。李子喜极，一交接即死。尼瘗其尸榻下，而置其所带大帽于床顶。未几屋漏，召匠治之。匠于穴中见帽，遂以告李。李执尼出，验之，得尸。诛尼，废其寺。</div>
<div>&nbsp;</div>
<div>　　又《夷坚志》：临安少年悦某氏妇，日倚其门。见一尼出入，随之至西湖庵中，施钱千万。尼讶之，以情告，遂为甘言诱妇至寺。醉卧登榻，则一男子伏焉。妇人仓皇索轿归。尼入视，其人已卒，盖喜极暴亡也。事露，尼受徒刑。尼之伎俩，亦可畏矣。避尘庵之尼，幸而免祸，亦陈阮之过于宽乎！</div>
<div>&nbsp;</div>
<div>　　狄氏</div>
<div>&nbsp;</div>
<div>　　狄氏者，家故贵，以色名动京师。所嫁亦贵家，明艳绝世。每灯夕及西池春游，都城士女欢集，自诸王邸第，及公侯戚里、中贵人家，帟幕车马相属。虽歌姝舞姬，皆饰珰翠，佩珠犀，览镜顾影，人人自谓倾国。及狄氏至，靓妆却扇，亭亭独出，虽平时妒悍自衒者，皆羞服。至相忿诋，辄曰：“若美如狄夫人耶，乃敢凌我！”其名动一时如此。然狄氏资性贞淑，遇族游群饮，澹如也。</div>
<div>&nbsp;</div>
<div>　　有滕生者，因公游见之，骇慕丧魄归，悒悒不聊，乃访狄氏所厚善者。或曰：“尼慧澄与之习。”生过尼，厚遗之。日日往，尼愧谢问故，生日：“极知不可，幸万分一耳。不然且死。”尼曰：“试言之。”生以狄氏告。尼笑日：“大难，大难，此岂可动耶！”具道其决不可状。生曰：“然则有所好乎？”曰：“亦亡有。唯旬日前属我求珠玑颇急。”生大喜曰：“可也。”即索马驰去。俄怀大珠二囊，示尼曰：“值二万缗，愿以万缗归之。”尼曰：“其夫方使北，岂能遽办如许偿耶！”生亟曰：“四五千缗，不则干缗、数百缗皆可。”又曰：“但可动，不愿一钱也。”尼乃持诣狄氏。果大喜，玩不已。问须值几何，尼以万缗告。狄氏惊曰：“是才半值耳！然我未能办，奈何？”尼因屏人曰：“不必钱，此一官欲祝事耳！”狄氏曰：“何事？”曰：“雪失官耳。夫人弟兄夫族，皆可为也。”狄曰：“持去，我徐思之。”尼曰：“彼事急，且投他人，可复得耶？姑留之，明旦来问报。”遂辞去，且以告生，生益厚饷之。尼明日复往，狄氏曰：“我为营之，良易。”尼曰：“事有难言者。二万缗物付一秃媪，而客主不相问，使彼何以为信？”狄氏曰：“奈何？”尼曰：“夫人以设斋来院中，使彼若邂逅者，可乎？”狄氏赖（頳）面摇手曰：“不可。”尼曰：“非有它，但欲言雪官事，使彼无疑耳。果不可，亦不敢强也。”狄氏乃徐曰：“后二日，我亡兄忌日，可往。然立语亟遣之。”尼曰：“固也。”尼归及门，　生已先在，诘之，具道本末。拜之曰：“仪、秦之辩，不加于此矣。”及期，尼为斋具，而生匿小室中，具酒肴俟之。晡时，狄氏严饰而至。屏从者，独携一小侍儿。贝尼曰：“其人来乎？”曰：“未也。”咀祝毕，尼使童子主持儿，引狄氏至小室。搴帘见生及饮具，大惊欲避去。生出拜，狄氏答拜。尼曰：“郎君欲以一卮为夫人寿，愿勿辞。”生固颀秀，狄氏颇心动，睇而笑曰：“有事第言之。”尼固挽使坐，生持酒劝之。狄氏不能却，为釂卮，即自持酒酬生。生因徙坐，拥狄氏曰：“为子且死，不意果得子。”拥之即帏中，狄氏亦欢然，恨相得之晚也。比夜散去，犹徘徊顾生，挈其手曰：“非今日，几虚作一世人。夜当与子会。”自是夜辄开垣门召生，无阙夕。所以奉生者，靡不至，惟恐毫丝不当其意也。</div>
<div>&nbsp;</div>
<div>　　数月，狄氏夫归。生，小人也。阴计已得狄氏，不能弃重贿。伺其夫与客坐，遣仆入白曰：“某官尝以珠值二万缗卖第中，久未得值，且讼于官。”夫愕眙，入诘。狄氏语塞，曰：“然。”夫督取还之。生得珠，复遣尼谢狄氏：“我安得此，贷于亲戚以动子耳！”狄氏虽恚甚，终不能忘生，夫出，辄召与通。逾年，夫觉，闲之严。狄氏以念生病死。</div>
<div>&nbsp;</div>
<div>　　盈盈</div>
<div>&nbsp;</div>
<div>　　盈盈者，天宝中贵人之妾，姿艳一时。会贵者病，同官之子为千牛者，父遣往问，遂为盈盈所私，匿于其室甚久。千牛父索之甚急，明皇闻之，诏大索京师，无所不至，而不见其迹。因问：“近往何处？”其父言：“贵人病，尝往问之。”诏且索贵人之室。盈盈谓千牛曰：“今势不能自隐矣，出亦无甚害。”千牛惧得罪。盈盈因谓曰：“第不可言在此。若上问何住，但云：‘所见人物如此，所见簾幕屏帏如此，所食物如此，势不由己。决无患矣。’”既出，明皇大怒，问之，对如盈盈言，上笑而不问。后数日，虢国夫人入内，明皇戏谓日：“何久藏少年不出耶？”夫人亦大笑而已。</div>
<div>&nbsp;</div>
<div>　　暗合奥窍，遂令虢国顶缸。盈盈可谓巧矣。</div>
<div>&nbsp;</div>
<div>　　王僧弥</div>
<div>&nbsp;</div>
<div>　　王僧弥（珉，字季琰，僧弥其小字）与嫂婢谢芳姿通，情好甚笃。嫂棰挞芳姿过苦，东亭闻而止之（王瑜字元琳，封东亭侯，珉之兄）。芳姿素善歌，而僧弥好持白团扇。嫂令芳姿歌一曲，当赦之。芳姿歌曰：“白团扇，辛苦且流离，是郎眼所见。”僧弥闻之问曰：“奈何遗却？”芳姿应声又歌曰：“团扇复团扇，许持自遮面。憔悴无复理，羞与郎相见。”</div>
<div>&nbsp;</div>
<div>　　观唐与正事，此嫂虽酷，犹胜于朱道学也。唐事见“情厄类”。</div>
<div>&nbsp;</div>
<div>　　阮咸</div>
<div>&nbsp;</div>
<div>　　阮仲容咸，失幸姑家鲜卑婢。及居母丧，姑当远徙。初云去当留婢，既发，定将去。仲容借客驴，着重服自追之。累骑而返曰：“人之不可失也。”婢即遥集（孚）之母。</div>
<div>&nbsp;</div>
<div>　　情主人曰：“人性寂而情荫。情者怒生，不可閟遏之物，如何其可私也！特以两情自喻，不可闻，不可见，亦惟恐人闻，惟恐人见，故谓之私耳。私而终遂也，雷雨之动，满盈。不遂，而为蝉哀，为蛩怨，为盍旦之求明，为杜宇之啼春。有能终閟人耳目者乎？崔莺有言：“必也君乱之，君终之。”是乃所谓善补过者。微之薄倖，吾无取焉。我辈人亦自有我辈事，慎勿以须臾之欢，而误人于没世也。</div>
<div>&nbsp;</div>
<div>补遗</div>
<div>&nbsp;</div>
<div>　　李节度使姬</div>
<div>&nbsp;</div>
<div>　　京师宦子张生，因元宵游乾明寺，拾得红绡帕，裹一香囊，有细书绝句二首云：</div>
<div>&nbsp;</div>
<div>　　　　“囊里真真香见窃？绞绡滴泪染成红。殷勤遗下轻绡意，好与情郎怀袖中。</div>
<div>&nbsp;</div>
<div>　　　　金珠富贵吾家事，常渴佳期乃寂寥。偶用志诚求雅合，良媒未必胜红绡。”</div>
<div>&nbsp;</div>
<div>诗尾书曰：“有情者若得此，欲与妾一面，请来年灯节夕，于相蓝后门，车前有双鸳鸯灯者是也。”生叹赏久之，乃和韵曰：</div>
<div>&nbsp;</div>
<div>　　　　“自睹佳人遗赠物，书窗终日独无聊。未能得会真仙面，时赏香囊与绛绡。”</div>
<div>&nbsp;</div>
<div>如期，生往候，果见雕轮绣毂，挂鸳鸯灯一盏。但驺卫甚众，无计可就。乃诵诗于车后。女至寺，令尼约生，次日与之欢合。生问之，女口占一诗云：</div>
<div>&nbsp;</div>
<div>　　　　“门前画戟寻常设，堂上犀簪取次看。最是恼人情绪处，凤凰楼上月华寒。”</div>
<div>&nbsp;</div>
<div>吟毕，告曰：“妾乃节度使李公宠姬也。李公老迈，误妾芳年。”遂与侍婢彩云随生逃，隐居姑苏，偕老焉。</div>
<div>&nbsp;</div>
<div>　　刘道真</div>
<div>&nbsp;</div>
<div>　　刘道真子妇始入门，遣婢虔刘。挑之甚苦，婢固不从。刘乃下地叩头，婢惧而从之。明日语人曰：“手推故是神物，一下而婢服氵㸒。”见《<a href="http://www.mingqingxiaoshuo.com/bijixiaoshuo/heshiyulin/" target="_blank" class="infotextkey">何氏语林</a>》。</div>
<div>&nbsp;</div>
<div>　　（“情私类”完）</div>